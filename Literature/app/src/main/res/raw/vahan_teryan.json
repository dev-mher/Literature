{
  "file":"vahan_teryan",
  "author":"Վահան Տերյան",
  "about_short":"Վահան Տերյան\n1885-1920",
  "about":"Ծնվել է Ախալքալաքի Գանձա գյուղում՝ հոգևորականի ընտանիքում։ 1897 թվականին Տերյանը մեկնում է Թիֆլիս, ուր սովորում էին այդ ժամանակ իր ավագ եղբայրները։ Եղբայրների մոտ ապագա բանաստեղծը սովորում է ռուսերեն ու պատրաստվում ընդունվելու Մոսկվայի Լազարյան ճեմարան։ 1899 թվականին Տերյանը ընդունվում է Լազարյան ճեմարան, ուր ծանոթանում է Ալեքսանդր Մյասնիկյանի, Պողոս Մակինցյանի, Ցոլակ Խանզադյանի և այլ՝ ապագայում հայտնի դարձած անձնավորությունների հետ։ Ավարտում է Լազարյան ճեմարանը 1906 թվականին, այնուհետև ընդունվում Մոսկվայի պետական համալսարան, որից կարճ ժամանակ հետո ձերբակալվում է հեղափոխական գործունեության համար ու նետվում Մոսկվայի Բուտիրկա բանտը։
  1908 թվականին Թիֆլիսում լույս է տեսնում Տերյանի ստեղծագործությունների «Մթնշաղի անուրջներ» ժողովածուն, որը շատ ջերմ է ընդունվում՝ թե՛ ընթերցողների, և թե՛ քննադատների կողմից։ 1915 թվականին «Մշակ» թերթում հրատարակվում է բանաստեղծի հայրենասիրական բանաստեղծությունների «Երկիր Նաիրի» շարքը։
  1916 թվականին երևում են Վահանի կրծքում բուն դրած թոքախտի նշանները։ Գալիս է Կովկաս բժշկվելու, բայց փետրվարյան հեղափոխությունը դրդում է նրան թողնել բժշկվելը և գնալ Պետերբուրգ։ Խորհրդային իշխանության հաստատման առաջին իսկ օրերից դառնում է Ստալինի մոտիկ աշխատակիցը։
  1917 թվականի հոկտեմբերին Տերյանը ակտիվորեն մասնակցում է բոլշևիկյան հեղափոխությանը և այն հաջորդած քաղաքացիական պատերազմին։ Լենինի ստորագրությամբ մանդատով մասնակցում է Բրեստի խաղաղ պայմանագրի ստորագրմանը։ 1919 թվականին Տերյանը՝ լինելով Համառուսական Կենտրոնական Գործկոմի անդամ, առաջադրանք է ստանում մեկնել Թուրքիա, սակայն ծանր հիվանդության պատճառով ստիպված է լինում մնալ Օրենբուրգում, ուր և վախճանվում է 1920 թվականի հունվարի 7-ին ընդամենը 35 տարեկան հասակում։",
  "list": [
    {
      "caption": "Աշնան մեղեդի",
      "content": "Աշուն է, անձրև... Ստվերներն անձև
        Դողում են դանդաղ... Պաղ, միապաղաղ
        Անձրև՜ ու անձրև ...
        Սիրտըս տանջում Է ինչ-որ անուրախ
        Անհանգստություն...
        Սպասիր, լսիր, ես չեմ կամենում
        Անցած լույսերից, անցած հույզերից
        Տառապել կրկին.
        Նայիր, ա՜խ, նայիր, ցավում է նորից
        Իմ հիվանդ հոգին...

        Անձրև է, աշուն... Ինչո՞ւ ես հիշում,
        Հեռացած ընկեր, մոռացած ընկեր,
        Ւնչո՞ւ ես հիշում.

        Դու այնտեղ էիր, այն աղմկահեր
        Կյանքի մշուշում...
        Դու կյա՛նքն ես տեսել, դու կյա՛նքն ես հիշում —
        Ոսկե տեսիլնե՜ր, անուրջների լո՜ւյս...
        Ես ցուրտ մշուշում.
        Իմ հոգու համար չկա արշալույս —
        Անձրև՜ է, աշո՜ւն..."
    },
    {
      "caption": "Էլեգիա",
      "content": "Մեռնում է օրը։ Իջավ թափանցիկ
        Մութի մանվածը դաշտերի վրա.
        Խաղաղ-անչար է, պայծառ գեղեցիկ,
        Անտրտունջ նինջը մահացող օրվա...

        Պարզ ջրի վրա եղեգը հանդարտ
        Անդողդոջ կանգնած էլ չի շշնջում,
        Լռին խոկում են երկինք, գետ ու արտ,
        Եվ ոչ մի շարժում, ու ոչ մի հնչյուն...

        Ես կանգնած եմ լուռ, անչար է հոգիս,
        Թախիծս խաղաղ անուրջի նման.
        Էլ չեմ անիծում ցավերը կյանքիս,
        Էլ չեմ տրտնջում վիճակիս ունայն..."
    },
    {
      "caption": "Անծանոթ աղջկան",
      "content": "Լույսն էր մեռնում, օրը մթնում.
        Մութը տնից տուն էր մտնում.
        Ես տեսա քեզ իմ ճամփի մոտ,
        Իմ մտերի՛մ, իմ անծանո՛թ։

        Աղբյուրն անուշ հեքիաթի պես
        Իր լույս երգով ժպտում էր մեզ.
        Դու մոտեցար մեղմ, համրաքայլ,
        Որպես քնքուշ իրիկվա փայլ։

        Անակնկալ բախտի նըման,
        Հայտնվեցիր պայծառ-անձայն.
        Անջատվեցինք համր ու հանդարտ,
        Կյանքի ճամփին մի ակնթա՜րթ..."
    },
    {
      "caption": "Երգ",
      "content": "Կուրծքը հեւ առած, հավքից թեւ առած,— ե՞րբ կըգա նա.
        Իմ սրտում սառած այս աշունը թաց — ե՞րբ կըգնա նա։

        Իմ թախծոտ հոգին, ցավըս անմեկին կամոքե՞ նա,
        Իմ հիվանդ կրծքին, իմ արնոտ վերքին կըմոտենա՞...

        Իմ թախծոտ հոգին, ցավըս անմեկին կամոքե՞ նա,
        Որ սիրտս ցաված, հոգիս բեզարած հանգստանա։"
    },
    {
      "caption": "Հրաժեշտ",
      "content": "Դու գնում ես՝ չգիտեմ ուր,
        Լուռ ու տխուր,
        Հեզ գունատվող աստղի նըման։

        Ես գնում եմ տրտում-մենակ,
        Անժամանակ
        Ծաղկից ընկած թերթի նըման։

        Դու գնում ես՝ չգիտեմ ուր,
        Սրտակըտուր
        Լացըդ պահած իմ հայացքից։

        Ես գնում եմ լուռ անտրտում,
        Բայց իմ սրտում
        Ցավ է անվերջ, մահո՜ւ կսկիծ..."
    },
    {
      "caption": "Ցնորք",
      "content": "Նա ուներ խորունկ երկնագույն աչքեր,
        Քնքուշ ու տրտում, որպես իրիկուն.
        Նա մի անծանոթ երկրի աղջիկ էր,
        Որ աղոթքի պես ապրեց իմ հոգում։

        Նրա ժպիտը մեղմ էր ու դողդոջ,
        Որպես լուսնյակի ժպիտը տխուր.
        Նա չուներ խոցող թովչանքը կնոջ.—
        Նա մոտենում էր որպես քաղցր քույր...

        Իմ հուշերի մեջ ամենից պայծառ,
        Իմ լքված սրտի լուսե հանգրվան,
        Քո՛ւյր իմ, դու չըկաս, քո՛ւյր իմ դու մեռար,
        Ու քեզ հետ հոգուս լույսերը մեռան..."
    },
    {
      "caption": "Մթնշաղ",
      "content": "Ես սիրում եմ մթնշաղը նրբակերտ,
        Երբ ամեն ինչ երազում է հոգու հետ,
        Երբ ամեն ինչ, խորհրդավոր ու խոհուն,
        Ցրնորում է կապույտ մութի աշխարհում...
        Չըկա ոչ մի սահման դնող պայծառ շող,
        Աղմուկի բեռ, մարդկային դեմք սիրտ մաշող.—
        Հիվանդ սիրտըդ չի՛ տրտնջում, չի՛ ցավում,
        Որպես երազ մոռացումի անձավում.
        Եվ թվում է, որ անեզր է ամեն ինչ —
        Ու ողջ կյա՛նքդ — մի անսահման քաղցր նինջ..."
    },
    {
      "caption": "Կարոտ",
      "content": "Իմ անվերջ ճամփի տանջանքից հոգնած՝
        Ես ննջել էի ոսկեղեն արտում.
        Ու ճչաց սիրտըս վայելքից անկարծ
        — Թվաց որ մեկը կանչում է տրտում...
        Եվ ես արթնացա խնդության ցավից .—
        Գիշերվա հովն էր լալիս դաշտերում,
        Մութ հեռաստանն էր դժկամ նայում ինձ,
        Մենակությունն էր քարի պես լռում..."
    },
    {
      "caption": "Անջատման երգ",
      "content": "Դու անհոգ նայեցիր իմ վրա
        Ու անցար քո խաղով կանացի.
        Ես քեզնից դաոնացած հեռացա,
        Ես քեզնից հեռացա ու լացի...
        Ւմ հոգին ծովերում անծանոթ —
        Մենավոր ու մոլոր մի նավակ,
        Մատնեցի փոթորկին աղմկոտ,
        Հուսաբեկ, թողած ղեկ ու թիակ...
        Ինձ հեռվից լույս փարոս չի կանչում,
        Չի ժպտում ինձ խաղաղ հանգրվան.
        Միայն հողմն է տխուր շառաչում,
        Անթափանց մեգ-մշուշ է միայն..."
    },
    {
      "caption": "Տխուր զրույց",
      "content": "Կապույտ երկնքի ոսկեղեն աստղե՛ր,
        Ձեր հեռվից դուք միշտ տեսնում եք նրան.
        Ասացե՛ք, արդյոք նա էլ թախծո՞ւմ էր,
        Արդյոք տրտո՞ւմ էր նա էլ ինձ նըման։
        Խորհրդագետնե՛ր, դուք տեսնում եք միշտ.—
        Արդյոք մենա՞կ էր նա էլ ինձ նըման,
        Թե ընկեր գտած ժպտում էր անվիշտ,
        Ե՛վ փայփայում էր, և՛ սիրում նրան։
        Խորհրդագետներ, դուք ժպտում եք լուռ,
        Դուք լուռ ժպտում եք իմ ցավի վըրա.—
        Նա քեզ մոռացած՝ վաղուց ամենուր
        Ծաղրում է քո խենթ խոսքերը հիմա..."
    },
    {
      "caption": "Տող",
      "content": "Արդյոք նորից երազնե՞րն են թափառում,
        Սիրո անուշ նվագնե՞րն են ինձ կանչում.
        — Դալուկ աշնան տխուր շողերն են մարում,
        Սարից իջնող աղբյուրներն են կարկաչում։

        Ես լսում եմ հիացմունքի մի շշուկ,
        Արդյոք դո՞ւ ես նորից հոդիս մեղմ հուզում.
        — Այն գիշերն է, այն հուշերն են տրտմաշուք,
        Այն աստղերն են ցուրտ երկնքում երազում։

        Ես ընկած եմ անծայր դաշտում միայնակ,
        Երազնե՜րըս, երազնե՜րըս, որ անցան.
        Արդյոք դո՞ւ ես գիշերի պե<ս հերարձակ,
        Գիշերի պես խորհրդավոր, դյութական.
        — Դալուկ աշնան մերկ անտառն Է շառաչում,
        Լույս հուշերի վտակներն են կարկաչում..."
    }
  ]
}