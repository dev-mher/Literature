{
  "file":"hovhannes_tumanyan",
  "author":"Հովհաննես Թումանյան",
  "about_short":"Հովհաննես Թումանյան\n1869-1923",
  "about":"Հովհաննես Թումանյանը ծնվել է 1869 թվականի փետրվարի 19-ին, Լոռվա Դսեղ գյուղում:
  1877-1879 թվականներին Թումանյանը սովորել է Դսեղի ծխական դպրոցում։ 1879-1883 սովորել է Ջալալօղլու (այժմ Ստեփանավան)
  նորաբաց երկսեռ դպրոցում: 1883 թվականից բնակվել է Թիֆլիսում: 1883-1887 թվականներին սովորել է Թիֆլիսի Ներսիսյան դպրոցում,
  սակայն նյութական ծանր դրության պատճառով 1887 թ. կիսատ թողնելով ուսումը, աշխատել է Թիֆլիսի հայ եկեղեցական դատարանում,
  այնուհետև Հայ Հրատարակչական միության գրասենյակում (մինչև 1893 թ.)։ 1888 թվականին տասնինը տարեկան հասակում
  Թումանյանն ամուսնանում է տասնյոթամյա Օլգա Մաճկալյանի հետ: Նրանք ունեցան 10 երեխա՝ Մուշեղ (1889-1938),
  Աշխեն (1891-1968), Նվարդ (1892-1957), Արտավազդ (1894-1918), Համլիկ (1896-1937), Անուշ (1898-1927), Արփենիկ (1899-1981),
  Արեգ (1900-1939), Սեդա (1905-1988), Թամար (1907-1989)։ 1893 թվականից աշխատակցել է «Աղբյուր», «Մուրճ», «Հասկեր»,
  «Հորիզոն» գրական պարբերություններում: 1899 թվականին նրա նախաձեռնությամբ Թիֆլիսում ստեղծվել է «Վերնատուն» գրական խմբակը,
  որի անդամներն էին Ավետիք Իսահակյանը, Դերենիկ Դեմիրճյանը, Լևոն Շանթը, Ղազարոս Աղայանը, Պերճ Պռոշյանը,
  Նիկոլ Աղբալյանը և ուրիշներ։ Որոշ ընդմիջումներով խմբակը գոյատևել է մինչև 1908 թ.: Թումանյանն իր առաջին ստեղծագործությունը
  գրել է 12 տարեկանում, երբ սովորում էր Ջալալօղլու դպրոցում։ Թումանյանը գրել է բանաստեղծություններ, պոեմներ,
  քառյակներ, բալլադներ, պատմվածքներ ու հեքիաթներ, ակնարկներ, քննադատական ու հրապարակախոսական հոդվածներ։
  Նա սկսել է ստեղծագործել 80-ականների կեսից։ Լայն ճանաչում է ձեռք բերել «Բանաստեղծություններ» հավաքածուի
  (1-2 հատոր, 1890-1892) լույս տեսնելուց հետո։ Թումանյանն իր ստեղծագործություններով հեղաշրջում է կատարել
  հայ բազմադարյան գրականության մեջ։ Նրա լեզուն և մտածողությունը պարզ են, ժողովրդական։ Նա խորությամբ է արտացոլել
  հայ ժողովրդի հոգեբանությունը, մտքերն ու ձգտումները։ Թումանյանն իր քնարերգության մեջ արծարծել է հայրենասիրական,
  սոցիալական, քաղաքական, փիլիսոփայական, սիրային թեմաներ։ Իրական կյանքի պատկերն ու սոցիալական անարդարության դեմ խտացված
  բողոքն են արտահայտված «Գութանի երգը», «Խրճիթում» և այլ բանաստեղծություններում։ «Հին օրհնություն» բանաստեղծությունը
  հայ ժողովրդի վշտի, ձգտումների ու երազանքների խտացումն է։ «Հայոց լեռներում» բանաստեղծության մեջ, խոսելով հայ
  ժողովրդի դարավոր պատմության, մաքառումների և տանջալից ուղու մասին, հավատով է պատկերել հայրենիքի անպարտելի ու ստեղծագործ ոգին։
  1912 թվականին Թումանյանն ընտրվել է նորաստեղծ Հայ գրողների կովկասյան ընկերության նախագահ, իսկ 1918 թվականին՝
  Հայոց հայրենակցական միությունների միության (ՀՀՄՄ) նախագահ։ Առաջին համաշխարհային պատերազմում (1914-1918 թթ.)
  հայ ժողովրդի կրած վնասները հաշվելու և Փարիզի հաշտության խորհրդաժողովին (1919-1920 թթ.) ներկայացնելու նպատակով
  ՀՀՄՄ-ն 1918 թվականին ստեղծել է Քննիչ հանձնաժողով՝ Թումանյանի գլխավորությամբ։ Թումանյանին մշտապես մտահոգել և
  հուզել է հայ ժողովրդի ճակատագիրը, Մեծ Եղեռնի հետևանքով Արևմտյան Հայաստանից տեղահանված հայության վիճակը։
  1916 թվականին 2 անգամ եղել է ազատագրված վայրերում. հասել է մինչև Վան, օգնել հայ գաղթականներին, հատկապես Էջմիածնում
  հավաքված որբ երեխաներին։ 1914 թվականին Թումանյանը միանում է Պատերազմից վնասվածներին օգնող կոմիտե-ին,
  որ հետագայում օգնեց մազապուրծ եղած հայ գաղթականներին Էջմիածնում հաստատվել։ 1912-1921 թվականներին եղել է Հայ
  գրողների կովկասյան միության նախագահ։ Հայաստանի խորհրդայնացումից հետո նախագահում է Հայաստանի օգնության կոմիտեն (1921-1922)։
  1921 թվականի աշնանը Թումանյանը մեկնում է Կոստանդնուպոլիս՝ հայ գաղթականների համար օգնություն գտնելու նպատակով։
  Մի քանի ամիս մնալով այնտեղ նա վերադառնում է հիվանդացած։ 1922 թվականին տարած վիրահատությունից հետո Թումանյանի
  ինքնազգացողությունը լավանում է, սակայն սեպտեմբերին հիվանդությունը դարձյալ իրեն զգացնել է տալիս։
  Թումանյանին տեղափոխում են Մոսկվայի հիվանդանոցներից մեկը, սակայն 1923 թ. մարտի 23-ին, 54 տարեկան հասակում
  Հովհաննես Թումանյանը վախճանվում է։",
  "list": [
    {
      "caption": "Ազդ",
      "content": "Հեռացրեք նրան աստծո սեղանից,
        Որ չապականե մեր սրբությունը,
        Ազատ պահեցեք անսուրբ բերանից
        Վարդանի պաշտած աստծո անունը։

        Ավարարությամբ զորացած բազկով
        Թո՛ղ նա չըկրե մականը Մեծի,
        Եվ շահախնդիր, կաշառված խոսքով
        Կանգնի քարոզիչ փրկության գործի։

        Թո՛ղ չըկատարեն հաշտ ու պատարագ
        Սեղանակապուտ, անարժան ձեռքեր,
        Ոչ նվիրական կամարների տակ
        Անզգա սրտից վերանան երգեր։

        Եվ թող քարկոծվի, ով որ անգիտակ
        Մարդկային կյանքի վսեմ խորհրդին,
        Կըհամարձակվի Հայոց հարկի տակ
        Քարոզել— հովվել այս ժողովրդին։"
    },
    {
      "caption": "Աղբյուր",
      "content": "Սարի լանջին, ժայռի տակ,
        Ջուր էր բըխում սառնորակ
        Ու ցրվելով խոտերում
        Իզուր ճահիճ էր դառնում։

        Նրա առջև մի խոր գուշ
        Շինեց հովիվն ու անուշ
        Խաղ ասելով նա տարավ
        Ջրեց հոտը իր ծարավ։

        Պախրեն անցավ էն սարից`
        Շոգից հանած չոր լեզուն,
        Կուշտ-կուշտ խմեց աղբյուրից,
        Ապա նայեց աստծուն։

        Անցվորն եկավ տոթակեզ,
        Սառն աղբյուրին որ հասավ,
        Գըլխարկն առավ ու չոքեց՝
        Խմեց, սիրտը հովացավ։

        Ու տվավ իր օրհնանքը
        Անցվոր մարդը էն բարի.
        «Քո շինողի օր-կյանքը
        Ջրի նման երկարի՜...»"
    },
    {
      "caption": "Աղթամարի կղզում",
      "content": "Սըրտիս խորքերեն,
        Հովեն թե ծովեն
        Մի ձեն եմ լըսում.—
        Ո՛նց է մի աղջիկ
        Մեղմ ու հանդարտիկ
        Անվերջ արտասվում։

        Կոպիտ աշխարհ է,
        Մարդը միշտ չար է,
        Կյանք է կործանում,
        Կյանքն էլ կործանված
        Որ անցավ գնաց,
        Էլ ետ չի դառնում...

        Սըրտիս խորքերեն,
        Հովեն թե ծովեն
        Մի ձեն եմ լըսում.—
        Ո՛նց է մի աղջիկ
        Մեղմ ու հանդարտիկ
        Անվերջ արտասվում։

        «Թամա՜ր... Ա՜խ, Թամա՜ր...»
        Իզո՜ւր... ոչ մի բառ...
        Չի պատասխանում։
        Սերը որ կորավ,
        Սիրտը որ մեռավ,
        Արցունքն է մնում...

        Սըրտիս խորքերեն,
        Հովեն թե ծովեն
        Մի ձեն եմ լըսում.—
        Ո՜նց է մի աղջիկ
        Մեղմ ու հանդարտիկ
        Անվերջ արտասվում..."
    },
    {
      "caption": "Աղոթք",
      "content": "Սողոմոնի պես, տեր,
        Ես խելք չեմ ուզում,
        Ինձ երկար օրեր
        Եվ փող տուր բազում։

        Մի ձեռք էլ շոր,
        Միայն մոդնի, տեր,
        Մին էլ մի հաստ փոր,
        Տրոստ, ակնոցներ։

        Եվ բավական է,
        Դու վերեն դիտե,
        Թե ինչեր կանե,
        Այդ ծառադ գիտե։"
    },
    {
      "caption": "Աղվեսը",
      "content": "Աղվեսն եկավ բարձըր սարից,
        Հարցմունք արավ լիքը թառից.
        Մեծ խորոզ է հարկավոր ինձ.
        Քաղցած աղվեսն, ագին ծաղիկ։

        Աղվեսն հագել քուրքը դեղին,
        Պըտուտ կուգա շուրջը գեղին.
        Ջուր կըտըրվեց տատիս լեղին.
        Դեղին աղվեսն, ագին ծաղիկ։

        Աղվեսն ասավ պառավ տատին.
        «Մըտիկ չեմ տա ձեռիդ փետին,
        Կարոտել եմ թըմփլիկ ճուտին».
        Անվախ աղվեսն, ագին ծաղիկ։

        Աղվեսն եկել, նստել դեզին,
        Երկար ագին ծըռել վըզին,
        Աչք է ձըգել մեր խորոզին...
        Էն գող աղվեսն, ագին ծաղիկ։

        Մին էլ կանչեց տատըս պառավ.
        Ամա՜ն, հասե՜ք, տարա՜վ, կերա՜վ...
        Գըլխիս էս ի՞նչ փորձանք բերավ
        Անտեր աղվեսն, ագին ծաղիկ։

        Ա՛յ իմ խորոզ, կարմիր խորոզ,
        Ման կուգայիր գոռոզ-գոռոզ.
        ﻿Փետուրդ արավ ողջ դար ու փոս
        Էն չար աղվեսն, ագին ծաղիկ։

        Աղվե՛ս, աղվե՜ս, փոքրիկ գազան,
        Ոտներըդ կարճ ու խիստ վազան,
        Շըներն ամեն քեզ չըհասան,
        Ճարպիկ աղվես, ագին ծաղիկ։"
    },
    {
      "caption": "Ամառային երեկո",
      "content": "Ամռան գիշերվա երկինքն աստղալի,
        Յուր հսկայական վըրանի ներքո
        Գրկած շարքերը բարձր լեռների,
        Պատմում է երկրին մեծությունն աստծո։

        Եվ բարիքներով լցված-լիացած
        Երկիրն ունկնդիր երկնքի ճառին,
        Քնելուց առաջ խոնարհ, երկյուղած
        Փառաբանում է մեծազոր տերին։

        Եվ փառք են տալիս իմ շուրջը բոլոր,
        Ամեն մի տերև, ամեն շընչավոր..."
    },
    {
      "caption": "Ամառվա գիշերը գյուղում",
      "content": "Լուսընկա գիշեր,
        Երկինքը պայծառ,
        Անհամար աստղեր
        Ցոլցլում են վառ։

        Քընած է արդեն
        Հովտի մեջ գյուղը,
        Մըթնած ու լուռ է
        Գյուղացու հյուղը։

        Հոգնած գյուղական
        Ընտանիքն ահա
        Սրահում, կալում,
        Կամ կըտրի վրա։

        Երկընքի դիմաց
        Գրկված են քընած,
        Վերևիցն, ասես,
        Ժըպտում է աստված։"
    },
    {
      "caption": "Ամպն ու սարը",
      "content": "Ամպը եկավ նստեց սարին,
        Նստեց սարի սուր կատարին։
        — Լըսի՛, պապի՛, ասավ նրան,
        Լավ օրերըդ անցան, կորան.
        Խիստ սոսկալի
        Ցուրտ է գալի։
        Ասավ, գնաց։
        Սարը կամաց
        Մտավ սիպտակ
        Վերմակի տակ։"
    },
    {
      "caption": "Այն օրից",
      "content": "Այն օրից, ինչ որ նրան թաղեցին,
        Այլևս խընդալ ես չեմ կարենում.
        Բերկրանք, խնդություն իմ մեջ պաղեցին,
        Ծիծաղս էլ երբեք սրտանց չի լինում,
        Այն օրից, ինչ որ նըրան թաղեցին։

        Միտքս թռչում է միշտ այն կողմերը,
        Ուր որ նա իջավ դալուկը դեմքին,
        Դեպի հանգստյան այն սև բլուրը,
        Դեպի հանդերձյալ աշխարհն անմեկին,
        Միտքս թռչում է միշտ այն կողմերը։"
    },
    {
      "caption": "Այվազովսկու նկարի առջև",
      "content": "Ելած՝ օվկիանի անզուսպ ալիքներ,
        Ծանըր հորձանքով զարկելով դեպ վեր,
        Լեռնանում էին, գոռալով ահեղ,
        Եվ մըրրիկն ուժգին շընչում էր այնտեղ
        Անեզր ու անվերջ
        Տարածության մեջ։

        «Կանգնեցե՛ք», գոչեց վըրձինը ձեռքին
        Կախարդ ծերունին հուզված տարերքին.
        Ու լուռ, հընազանդ հանճարի ձայնին,
        Մութ ալիքները, փոթորկի ժամին,
        Կըտավի վըրա
        Կանգնած են ահա։"
    },
    {
      "caption": "Անդարձ ճամփորդներ",
      "content": "Իմ անցած կյանքն ու հին տարին,
        Երկու անզոր ծերի նըման,
        Զըրույց տալով գընում էին
        Դեպի աշխարհն հավերժական։

        Մինն ասում էր.— Ես ունեի
        Թարմ ու բուրյան ծաղիկներ,
        Ու բոլորը մարդկանց տըվի
        Գարնան գըրկովն առատաբեր։

        Մյուսն ասում էր.— Ես ունեի
        Շատ ըզգացմունք ու կորով,
        Ու ողջ ես էլ նըրանց տըվի
        Սիրանըվեր երգերով։

        Մինն ասում էր.— Ես թողեցի
        Ձըմե՛ռ ու սև՛ էն հովտում։
        Մյուսն ասում էր.— Ես թախծալի
        Մի սիրտ բեկված ու տըրտում։

        Մինը ասավ.— Բայց կըծաղկի
        Էն հովիտը նորից նոր։
        Մյուսը էստեղ ոչինչ չասավ,
        Ու գնում էր գլխակոր...

        Էսպես իմ կյանքն ու հին տարին,
        Երկու անզոր ծերի նըման,
        Զըրույց տալով գընում էին
        Դեպի աշխարհն հավերժական։"
    },
    {
      "caption": "Անմահությանը",
      "content": "Այստեղ, անցվոր էս աշխարհում
        Խարխափելով ապիկար,
        Հուր հավատով քեզ ենք փարում,
        Հո՜ւյս երկնային, լույս անմար։

        Եթե մեր կյանքն և ինչ ունենք
        Պատրանք են ողջ անցավոր,
        Պատրանքներից վըսեմն ես դու
        Եվ ըսփոփանք մեծազոր։

        Իսկ թե ունես մարդուն անհայտ
        Անհաս խորհուրդ հաստատուն,
        Ողջո՜ւյն, անմահ դու ճառագայթ,
        Որ շողում ես մեր հոգուն։

        Լուսավորի՛ր մեր մութ ճամփան
        Դեպի աշխարհն երջանիկ,
        Ուր փոխվել են և այժըմ կան
        Մեր սիրելիք, մեր նախնիք։

        Գուցե նըրանց հավերժացած
        Հայացքն ես դու կենդանի,
        Որ ժըպտում ես տըգետներիս
        Անճառ ծոցից անհունի։"
    },
    {
      "caption": "Անուշի ալբոմից",
      "content": "Երազեցի շարունակ
        Իմ կյանքի մեջ ես մանկուց,
        Ու մընացի միշտ մենակ
        Պատրանքի մեջ՝ ես մանկուց։

        Ես չըգտա ոչ մեկին
        Երազներից իմ շըքեղ,
        Եվ ոչ մի մարդ, ոչ մի կին՝
        Հերոսներից իմ շըքեղ։

        Երազեցի շարունակ
        Իմ կյանքի մեջ ես մանկուց,
        Ու մընացի միշտ մենակ՝
        Պատրանքի մեջ՝ ես մանկուց։"
    },
    {
      "caption": "Աշնան վերջը",
      "content": "Սարի լանջին,
        Մեգի միջում
        Խոխոջում է
        Ու տըրտընջում
        Ջուրը բարակ,
        Ջուրը տըխուր.
        — Վաշ-վի՜շ, վաշ-վի՜շ,
        Ո՞ւր կորան, ո՞ւր,
        Տերև ու խոտ,
        Վարդը շաղոտ,
        Սարվորն ուրախ,
        Սըրինգ ու խաղ։
        Շուրջըս դատարկ,
        Շուրջըս տըխուր...
        Վաշ-վի՜շ, վաշ-վի՜շ,
        Ո՞ւր կորան, ո՞ւր։"
    },
    {
      "caption": "Առավոտ (1892)",
      "content": "Սրտամաշ տաղտուկ ծանըր գիշերի...
        Ահռելի սարսափ գիշատիչների...
        Թառանչում էի և լալահառաչ
        Միմիայն արևի լույս էի խնդրում,
        Երբ որ շողացին մի քանի ճաճանչ
        Մութ հորիզոնի մռայլ ամպերում։

        Առավոտն ահա՝ բացագանչեցի,
        Եվ թնդաց հոգիս. թեթև շնչեցի...
        Ցանկալի կյանքի նշան ակներև.—
        Պատառվեց ահա թանձր խավարը,
        Օրը բացվում է և գլխիս վերև
        Շառագունել է երկնակամարը..."
    },
    {
      "caption": "Առավոտ (1908)",
      "content": "Հավը խոսեց երեք բերան.
        —Էյ քնածնե՜ր, ծուղրուղո՜ւ,
        Բացվեց կարմիր աղոթարան,
        Ժամանակ է զարթելու։

        Խավարն անցավ գիշերային,
        Հեռու մեզնից ու փարատ,
        Աշխարհ լցվեց լուսն ու բարին,
        Լուսն ու բարին անարատ։

        Գյուղում աղմուկ, գյուղում խնդում,
        Օրը պայծառ, բուրավետ,
        Ժիր մըշակի երգը հանդում
        Զրընգում է գործի հետ։"
    },
    {
      "caption": "Աստծո սպառնալիքը",
      "content": "Այժըմ ես կըգամ, ասում է աստված,
        Օգնել աղքատին իր ծանըր կըռվում.
        Չեմ թողնի նըրան հավիտյան լըքված,
        Նա ինձ ապավեն կանչեց նեղ օրում։

        Վա՛յ ձեզ, հըզորներ, որ իր խըրճիթում
        Լացացրիք խեղճին, այրուն ու որբին,
        Ու վես, անպատիժ՝ ասիք ձեր սըրտում—
        Ո՞վ է վերևից նայում մեր ճամփին։

        Մի՞թե կարծում եք՝ չէր տեսնում, լըսում,
        Նա, որ ստեղծեց և աչք, և ականջ.
        Մի՞թե կարծում եք՝ ուժն էր պակասում,
        Եթե համբերեց դատելուց առաջ։

        Իմ աչքերն անթարթ ձեր ճամփի վըրա—
        Հըսկել եմ անքուն ես ձեր գործերին,
        Էլ չեմ դանդաղիլ— գալիս եմ ահա,
        Ե՜ս, Տեր զորությանց— և հուրն իմ ձեռին։

        Ես հուր եմ ձըգում ճընշվածի հոգին—
        Նորա համարձակ լեզվով ձեզ դատեմ,
        Ես ուժ եմ տալիս աղքատի բազկին,
        Նորա թիկունքին՝ գալիս եմ ձեր դեմ։"
    },
    {
      "caption": "Աստղերի հետ",
      "content": "Էյ աստղե՜ր, աստղե՜ր,
        Երկնքի աչքեր,
        Որ այդպես վառ-վառ
        Ժըպտում եք պայծառ․
        Ժըպտում էիք դուք,
        Երր ես դեռ մանուկ
        Աշխույժ ու կայտառ,
        Ձեզ նման պայծառ
        Թըռվռում էի
        Ու ցավ չունեի...
        Ժըպտում եք այսօր,
        Երբ թույլ ու անզոր,
        Կորած հույսերիս
        Կըսկիծն եմ լալիս․․․
        Կըժպտաք նաև
        Շիրիմիս վերև..."
    },
    {
      "caption": "Ավերակում",
      "content": "Մոլոր, մենակ ես շըրջում եմ
        Ավերակում հայրենի,
        Աչք եմ ածում ու հիշում եմ
        Անցած կյանքը վաղեմի։
        Է՜, այստեղ էլ ժամանակով
        Շեն ու կենդան է եղել,
        Ուրիշ օրով, ուրիշ կյանքով,
        Ուրիշ մարդիկ են ապրել։

        Ահա նըրանց տեղ-տըները
        Լուռ-լուռ փոսեր ցիրուցան,
        Ահա նըրանց շիրիմները,
        Մամռոտ, անշուք, աննըշան
        Ահա մեծի ապարանքը
        Ու ամրոցը կիսավեր,
        Ահա նըրանց խաղաղ վանքը,
        Աղոթում է կարծես դեռ...

        Մթընշաղը գետինն առել,
        Լուռ է աշխարհք-արարած.
        Բեկորներին աչքերս հառել
        Մըտածում եմ շըվարած։
        Հին դարերի մըշուշի մեջ
        Նըշմարում եմ ես ահա
        Փարթամ քաղաք, տներ անվերջ...
        Մեծ պալատներ... ու սըրահ...

        Ու սըրահը ճոխ զարդարված
        Վառվում է ուշ գիշերով...
        ﻿Էն սըրահում, լուսավորված
        Բյուրեղյա թանկ ջահերով՝
        Հայրենիքի ազատանին
        Հավաքվել է խընջույքի,
        Տոն է տոնում, տո՜ն հաղթության
        Իր հավատի ու զենքի...

        Ու փափկասուն տիկինները
        Հանդիսավոր ընթացքով
        Ճեմ են առնում, աչք են ածում,
        Սեր են թափում հայացքով։
        Պարիկները պար են պարում
        Ու դոփում են համարձակ,
        Ու թընդում են մեծ սըրահում
        Երգ ու նըվագ ներդաշնակ...

        «Վո՜ւյ...», «վո՜ւյ...», բուն էր, վայեց ահա...
        Մութն է։ Ու ես գըլխիկոր
        ﻿Էն ավերակ քաղքի վըրա
        Կանգնած, ինչպես մի բեկոր..."
    },
    {
      "caption": "Արագիլ",
      "content": "Արագի՛լ, բարով եկար,
        Հա՜յ, արագի՛լ, բարով եկար.
        Դու մեզ գարնան նշան բերիր,
        Մեր սրտերը ուրախ արիր։

        Արագի՛լ, երբ գընացիր,
        Դու մեզանից երբ գընացիր,
        Հա՜ փըչեցին բուք ու բորան,
        Ծաղիկները ամեն տարան։

        Արագի՛լ, բարով եկար,
        Հա՜յ, արագի՛լ, բարով եկար.
        Բունըդ շինիր էն հին ծառին
        Մեզ մոտ մնա ամբողջ տարին։"
    },
    {
      "caption": "Արտուտիկ",
      "content": "Արտուտիկ,
        Նախշուն տոտիկ
        Իջնեն կալեր
        Գողտիկ-մողտիկ,
        Ընտրեն քարեր,
        Ուտեն կուտիկ,
        Կըծըլվըլան
        Կըլթիկ-կըլթիկ։"
    },
    {
      "caption": "Արփենիկի ալբոմից",
      "content": "Դու չըգիտե՞ս՝
        Ինչու եմ ես
        Անբուժելի
        Տըխուր էսպես։

        — Ինչ ունեի լավ ու պայծառ՝
        Ընկա՜ն, հանգա՜ն մի-մի, մի-մի.
        Օրորանս էլ՝ միակ, որ կար,
        Արնոտ եղավ ու թըշնամի․․․

        Դու չըգիտե՞ս՝
        Ինչու եմ ձեզ
        Քընարիս հետ
        Գըրկել էսպես...

        — Մըթնեց հոգուս երկինքն անհուն,
        Սիրտըս պատեց մեծ շափառուկ.
        Մեռա՜ն, կորա՜ն շուրջս ու հեռուն,
        Քընարս է լոկ մնացել... և դուք..."
    },
    {
      "caption": "Արփենիկին",
      "content": "Հիշո՞ւմ ես Բորժոմն, այծյամնե՜ր, ժայռե՜ր...
        Ինչպես որ թողիր՝ էս ժամին էլ դեռ
        Վայրենի՜, չըքնա՜ղ կանգնած են ու կան։
        Եվ հիշում են միշտ էն գիժ աղջըկան,
        Որ իր կուսական զըվարթ աղմուկով,
        Արծաթ ծիծաղով, ճիչով ու երգով
        Լըցնում էր անտառն իրենց շըրջակա—
        Ու... հիմա չըկա՜... ու հիմա չըկա՜..."
    },
    {
      "caption": "Ափսո՜ս...",
      "content": "Լըսի՛ր, սիրտըս երգ է ասում,
        Նըվո՜ւմ, նըվո՜ւմ անդադար,
        Լաց է լինում ու ափսոսում
        Ինչ որ չըկար... ինչ որ կար...

        Ափսոսում է ինքը իրան,
        Այնպես կամա՜ց, այնքան խո՜ր...
        Ափսո՜ս, որ չես լըսում նըրան―
        Իմ սև սըրտին սըգավոր։"
    },
    {
      "caption": "Բայրոնին",
      "content": "Ի՜նչ մեծ հանճարով, ո՛վ հսկա պոետ,
        Ազատությունը կաշկանդող շըղթան
        Հաշտեցրել ես դու ազատ մարդու հետ
        Եվ քաղցրացրել ես վիշտը գերության։

        Ի՜նչպես դարձրել ես բանտը հայրենիք
        Եվ ողջ աշխարհը՝ լայնարձակ մի բանտ...

        Ահա տանջանքի աշխարքում բընիկ
        Մեծարում են քեզ որդիքը հիվանդ,
        Եվ արտասվում են քո անմահ երգում,
        Թե ոնց է մարդու հոգին խորտակվում։"
    },
    {
      "caption": "Բարձրից",
      "content": "Իմ բարի սըրտի էն մեծ խոհերից,
        Էն մեծ խոհերի անհուն խորերից՝
        Կամեցավ՝ ելավ իմ հըզոր հոգին,
        Որ բարձրից նայի աստծու աշխարհքին։

        Ու պայծառ ցոլաց դեպ վերին այեր՝
        Մարդկային ամեն հընարքներից վեր,
        Վե՜ր ամեն շուքից և շամանդաղից՝
        Մինչև լուսեղեն ոլորտն անթախիծ։

        Ու իր հարազատ բարձունքիցը լույս՝
        Անչար, անաչառ, անդորր ու անհույզ՝
        Պարզ, ամենատես հայացքովը նա
        Ճառագեց ներքև՝ աշխարհքի վըրա։

        Տեսավ աշխարհքը՝ գեղեցի՜կ, անվե՜րջ,
        Եվ հայրենիքներն անձուկ նըրա մեջ,
        Եվ աստվածները նըրանց զանազան,
        Եվ սուրբերը խիստ, խըտրող ու դաժան։

        Տեսավ՝ ուտում են ամենքն ամենքին.
        Ամեն հայրենիք՝ իրեն զավակին,
        Եվ իր պաշտողին՝ ամեն մի աստված,
        Եվ կյանքը տանջանք, ցավ համատարած։

        Ու ոչ մի երկիր չըկա հանգչելու—
        Խոր, արարչական հանգիստն անխըռով,
        Ու ոչ մի անկյուն չըկա շընչելու
        Շունչն աստվածային՝ լի անվերջ սիրով...

        Անպատում վըշտով վերըստին նայեց
        Իմ էս մեծ սըրտին՝ աշխարհքից էլ մեծ,—
        Անսահմա՜ն աշխարհք, և սեր ընդհանուր
        Եվ մարդը ուրախ, և երգ ամենուր...

        Ու իջավ նորից էնտեղ հանգչելու—
        Խոր, արարչական հանգիստն անխըռով,
        Էնտեղ հանգչելու, էնտեղ շընչելու
        Էն մեծ խոհերով, էն անվերջ սիրով..."
    },
    {
      "caption": "Գաղթականի երգը",
      "content": "Կըռունկն երկընքում ճամփա կըհանի,
        Կը՜ռ, կը՜ռ, ձեն կուտա էն խավար ամպում.
        Ղարիբ մոլորել՝ չիտե, ինչ անի
        Անգութ աշխարհքում, անծանոթ ճամփում։
        Ա՜խ, էս սև ճամփեն, էս դըժար ճամփեն
        Արդյոք ո՞ւր կերթա, արդյոք շա՞տ մընաց.
        Ո՞րտեղ կըհատնի էս օրը արդյոք,
        Ո՞րտեղ կըհանգչեն ոտներըս հոգնած։
        Է՜յ, բարով գնաս, սիրելի թըռչուն.
        Գարուն կըբացվի, ետ կուգաս կըրկին,
        Ձագով-ընկերով կուգաս դեպի տուն՝
        Քո բունը հերվան, չինարու գըլխին...
        Ա՜խ, ես բընավեր, ընկած սարե-սար,
        Ու քաշ եմ գալի, ու քաշ եմ գալի,
        Անքուն ջրի պես դիպչում քարե-քար,
        Անշունչ քարին էլ երնեկ եմ տալի։
        Ամեն քար, աստվա՜ծ, իր տեղն է անժաժ,
        Հենց ես եմ մենակ տեղից գըլորվել.
        Ամեն հավք, անգո՜ւթ, իր բունը ունի,
        Հենց ես եմ ղարիբ ճամփում մոլորվել...
        Ա՜խ, էս սև ճամփեն, էս դըժար ճամփեն
        Արդյոք ո՞ւր կերթա, արդյոք շա՞տ մընաց.
        Ո՞րտեղ կը հատնի էս օրը արդյոք,
        Ո՞րտեղ կը հանգչեն ոտներըս հոգնած..."
    },
    {
      "caption": "Գարնան առավոտ",
      "content": "Բարի լուսի զանգեր զարկին
        Զընգզընգալեն անո՜ւշ, անո՜ւշ.
        Լուսը բացվեց մեր աշխարհքին
        Ճըղճըղալեն անո՜ւշ, անո՜ւշ։

        Հովտում առուն խոխոջում է
        Գըլգըլալեն անո՜ւշ, անո՜ւշ.
        Քամին բարակ շընկշընկում է
        Զըլզըլալեն անո՜ւշ, անո՜ւշ։

        Կռունկն եկավ երամ կապած
        Կըռկըռալեն անո՜ւշ, անո՜ւշ,
        Կաքավ քարին տաղ է կարդում,
        Կըղկըղալեն անո՜ւշ, անո՜ւշ։

        Հարսն ու աղջիկ հանդերն ելան
        Շորորալեն անո՜ւշ, անո՜ւշ.
        Ծաղկանց բուրմունքն անմահական
        Սըլսըլալեն անո՜ւշ, անո՜ւշ։"
    },
    {
      "caption": "Գարնան հիշողություն",
      "content": "Մի՞տդ է գալիս մեր քեֆն, ընկեր,
        Էն ճյուղաշատ ծառի տակին,
        Երբ գընացինք դիմավորենք
        Նոր գարունքին ու նոր կյանքին։

        Էն լավ օրից տարիք անցած,
        Ես էն ճամփով անցնում էի,
        Ու ականջիս դիպավ հանկարծ
        Մեր աղմուկը ուրախալի...

        Պարզ ու որոշ ես լըսեցի
        Մեր կենդանի ձայներն, ընկեր,
        Շըրըխկոցը բաժակների,
        Աշխույժ ծիծաղ, ճառ ու երգեր...

        Ու սրտաթունդ վեր նայեցի...
        Բայց կարոտած աչքիս առաջ—
        Հանդում դալար ու ամայի
        Մեր հին ծանոթ ծառն էր կանաչ։

        Լուռ ու դատարկ մարգի վրա,
        Մենակ կանգնած շրշում էր նա...
        Մի՞տդ է գալիս մեր քեֆն, ընկեր...
        Բայց ո՞վ գիտի՝ ուր ես հիմա..."
    },
    {
      "caption": "Գարնան հրավեր",
      "content": "Բացվում են գարնան
        Օրերը պայծառ.
        Կգա՞ս, իմ ընկե՛ր,
        Գընանք դեպի սար,
        Գընանք դեպ այնտեղ՝ երկնահաս վերև,
        Կյանքը լայնարձակ, երկինք ու արև...

        Փըթթում են գարնան
        Ծաղկունքը վառ-վառ.
        Վե՛ր կաց, վե՜ր, ընկե՛ր,
        Ելնենք դեպի սար.
        Հազար գույներով, հազար-հազար ցեղ
        Ժըպտում են նըրանք ու բուրում այնտեղ...

        Կանչում են գարնան
        Հավքերն անհամար.
        Գընա՛նք, իմ ընկե՛ր,
        Թռչենք դեպի սար,
        Երգենք նրանց հետ՝ երկնահաս վերև,
        Կյանքը լայնարձակ, ծաղիկ ու արև..."
    },
    {
      "caption": "Գետակը",
      "content": "— Ո՞ւր ես վազում
        Այդպես արագ,
        Ա՜յ դու կայտառ,
        Սիրուն գետակ.
        Կանգ առ, խաղանք
        Էս ծառի տակ։

        «Չէ՛, փոքրիկըս,
        Գնամ պիտի.
        Տե՛ս ջաղացը
        Գյուղի մոտի,
        Պետք է ուժ տամ,
        Որ պըտըտի։

        Ցածն էլ հովտում
        Անուշահոտ
        Ինձ են մնում
        Ծաղիկ ու խոտ,
        Հոգնած-ծարավ
        Տավարն ու հոտ։

        Սառն աղբյուրը
        Բարձըր սարի
        Դրանց համար
        Է ինձ տալի
        Իր զով ջուրը
        Կըլկըլալի։

        Իսկ կամուրջի
        Տակն էլ որ գա,
        Կա լվացքը
        Պառավ կընկա,
        Պետք է լվամ
        Քանի լույս կա։

        Դե՜, տեսնո՞ւմ ես,
        Մնա՛ս բարով,
        Ճամփաս ցանած
        Հազար գործով.
        Դադար չունեմ
        Ես մինչև ծով»։"
    },
    {
      "caption": "Գերության մեջ",
      "content": "Բաբելոնի գետեզերքին նըստել էին նրանք գերի,
        Հիշում էին իրենց Սիոնն, Երուսաղեմն ու լալիս,
        Կախել էին տավիղները վեր՝ ճյուղերին ծառերի,
        Հիշում էին անցած փառքերն, անցած երգերն ու լալիս։
        — Առե՛ք տավիղն, երգե՛ք, տեսնենք երգերը ձեր Սիոնի.
        Ասում էին գերիչները Իսրայելի որբերին,
        Ու՝ սըրբելով նըրանք լացը իրենց տխուր աչքերի՝
        Տավիղ առած երգում էին օտար գետի ափերին։
        — Ո՜վ սըրբազան Երուսաղեմ, ըսկիզբը մեր երգերի,
        Եվ քեզ, Սիոն, մեր սըրբություն, թե մոռանանք մենք երբեք,
        Թող մոռանա մեզ մեր աջը, հավետ մընանք մենք գերի,
        Թող չըտեսնենք մենք հավիտյան ոչ խնդություն և ոչ երգ...
        — Ո՜վ անօրեն դու Բաբելոն, երնեկ բազկին ոխառու,
        Որ կըզարկի աչքիդ առաջ զավակներըդ քարերի,
        Երնեկ օրին, երբ կըզարթնի Իսրայելի Եհովան
        Ու կըլսի հառաչանքը մեր գերեվար քընարի...
        Էսպես նըրանք երգում էին իրենց վըրեժն ահարկու,
        Ու զարմանքով հարցնում էին գերիչները մեկմեկու.
        — Մի՞թե դեռ էլ կենդանի է Իսրայելը աշխարհում,
        Մի՞թե նըրան չըսպանեցինք պատերազմի դաշտերում..."
    },
    {
      "caption": "Գիշեր",
      "content": "Եկավ գիշերն՝ սփոփանքը
        Անմխիթար սըրտերի,
        Եվ սարերի կերպարանքը
        Փոխվեց անեզր ստվերի։

        Հաղթահարված խորին քնից՝
        Պապանձվեցին ամեն տեղ,
        Մութն ու խավար հորիզոնից
        Ծագեց լուսին փառահեղ։

        Եվ երկնքում բարձր կախված
        Սիփան սարի կատարին,
        Մունջ նայում էր նա դեպի ցած՝
        Տխուր նիրհող աշխարհին։

        Նըրա փափուկ, արծաթահեր
        Հով շողերը իրանց հետ
        Թափում էին հանգստաբեր
        Նիհր ու թմբիր քաղցրավետ։

        Սակայն գիշերն այն հեգ երկրում
        Հանգստության փոխանակ
        Ահ ու սարսափ է միշտ բերում,
        Գաղտնի հարված ու տանջանք։

        Գիշերային լռության մեջ
        Ծանըր տնքոց է լսվում,
        Եվ աղաչանք, և լաց անվերջ,
        Եվ... ողջ լեզվով չի ասվում։

        Էն ճամփորդն է, ճամփի տակին
        Չարչարվում է` կիսամահ,
        Էն ծնողն է իր զավակին
        Ողբում, կանչում... և չըկա...

        Կույս աղջիկն է լըլկանքի մեջ,
        Ալևորը խոր բանտում...
        Էն կտրիճն է հայրենատենչ
        Խիզախ հոգին ավանդում...

        Եվ կյանքն այնտեղ ծանր ու խավար
        Մի գիշեր է ահավոր...
        Եվ ո՛վ գիտե, որի՞ համար
        Կլուսանա բարի օր։"
    },
    {
      "caption": "Գիշերային առաջին աստղի դիմաց",
      "content": "Արևը թռավ, երկինք ու երկիր
        Առավ խավարը գիրկն համատարած.
        Դուն, փայլուն աստղիկ, դարձյալ շողացիր
        Արդյոք այս գիշեր ի՞նչ բերիր մարդկանց։

        Դուն ավետեցիր ժամը տեսության
        Այն սիրատենչիկ սիրահարներին.
        Որ սրտատրոփ անհամբերությամբ
        Սպասում էին խաղաղ գիշերին։

        Դուն երևացիր խավար երկնքից...
        Օ՜, նա սպասում էր քո երևալուն.
        Ահա հուսահատ, զզված յուր կյանքից,
        Խեղդվելու գնաց մարդկանցից թաքուն։

        Դուն երևացիր և բազկատարած
        Պատրաստվում է մեկն աղոթք անելու,
        Այնինչ, մի ուրիշն յուր զենքերն առած
        Գնում է անմեղ մարդ սպանելու։

        Իսկ մեծատունը, խնջույքից հոգնած,
        Հանգստանում է. ա՜խ, թե նա հիշեր,
        Որ յուր պալատի պատի տակ կանգնած
        Թշվառն օթևան չունի այս գիշեր...

        Դուն, փայլուն աստղիկ, որ շողշողում ես,
        Ինչպես սիրուհու թրթռուն տենչանք,
        Ամեն գիշեր ինձ համար բերում ես
        Կրքերի հուզմունք և հոգու տանջանք։"
    },
    {
      "caption": "Գութան",
      "content": "Լուսը լուսացավ,
        Բարին շատացավ.
        Վաղ լուսաբացին
        Գութան լըծեցին.
        Հորովել հո՜...

        Գութանը լարած,
        Հոտաղը շարած,
        Մաճկալը մաճին,
        Ձեռը ականջին.
        Հորովել հո՜...

        Գութան ջան, վարի՛,
        Ակոսը շարի՛.
        Թափ տուր, թև արա,
        Շուռ տուր, սև արա.
        Հորովել հո՜...

        Ցանենք, արտ անենք,
        Հնձենք, տուն տանենք,
        Ունենանք շատ հաց.
        Օրհնյալ է աստված.
        Հորովել հո՜..."
    },
    {
      "caption": "Գութանի երգը",
      "content": "Արի՛, գութան, վարի՛, գութան,
        Օրն եկել է, ճաշ դառել,
        Առը շուռ տուր, խոփիդ ղուրբան,
        Օրհնյալ է աստված, հորովե՜լ։

        Քաշի՛, եզը, ուսիդ մատաղ,
        Քաշի՛, քաշենք, վար անենք,
        Ճիպտի՛ն արա, քըշի՛, հոտաղ,
        Մեր սև օրին ճար անենք։

        Պարտքատերը գանգատ գնաց,
        Քյոխվեն կըգա, կըծեծի,
        Տերտերն օրհնեց, անվարձ մնաց,
        Կըբարկանա, կանիծի։

        Էն օրն եկան թովջի արին,
        Հարկ են ուզում տերության.
        Ի՞նչ տամ կոռին ու բեգյառին...
        Վարի՛, վարի՛, իմ գութան։

        Ձեռըս պակաս, ուժըս հատած,
        Հազար ու մի ցավի տեր,
        Ինձ են նայում մերկ ու սոված
        Մի տուն լիքը մանուկներ։

        Արի՛, գութան, վարի՛, գութան,
        Օրն եկել է, ճաշ դառել,
        Առը շո՛ւռ տուր, խոփիդ ղուրբան,
        Օրհնյա՜լ է աստված, հորովե՜լ։"
    },
    {
      "caption": "Գրադարանս",
      "content": "Բազմած են շուրջըս նըրանք ամեն օր—
        Բոլոր հանճարեղ մեծերն աշխարհքի,
        Երգում են, պատմում ներդաշնակ ու խոր
        Միտքն ու գաղտնիքը մահի ու կյանքի։
        Ու էսպես՝ ինձ հետ, իմ տանն ամեն օր,
        Ոչ հաց են ուզում ինձանից, ոչ շոր։"
    },
    {
      "caption": "Գրականական «մազանդա»",
      "content": "Այսքան երազ, որ մենք հայերս
        Ընդունակ ենք տեսնելու,
        Պարզ է, որ շատ սազում էր մեզ
        Լավ երազգիրք կազմելու։

        Եվ գրքերից՝ միշտ հայ ազգը
        Երազգիրքն է շատ հարգում,
        Ինչպես կազմող տեր-հոր ազդը
        Ցույց է տալիս Մըշակում։

        Տեր-հայրն այնտեղ ասում է, որ
        Էլ չթողին երազգիրք.
        Ամեն կողմից ուղարկում են
        Շատ նամակներ ու խնդիրք...

        Երազգիրքն է, ասում է նա,
        Հայի ոսկի ընկերը...
        Եվ սրանում կասկած չըկա—
        Փաստ է ասում տերտերը։

        Երազգիրքը չի կարելի
        Տալ ապառիկ ոչ մի հատ...
        (Ինչ ապառիկ, երբ մի բանի
        Մուշտարի կա այսքան շատ)։

        Դեհ, իմ անգին Ասլան-Ապեր,
        Արի թողնենք ամեն ձիրք.
        ﻿Էլ չըգրենք երգ ու վեպեր,
        Շինենք մի լավ երազգիրք։

        Ա՞խ, եթե մենք գեթ մի-մի հատ
        Երազագիրք հորինենք,
        Այնուհետև գրչով ապրող
        Կարգին գրող կըլինենք։

        Էլ չենք ծախիլ մեր գրքերը
        Ութսունուհինգ տոկոսով,
        Կոպեկ կոպեկ առնիլ փողը,
        Այն էլ՝ կանխիկ միայն կիսով։

        Տեր-հոր նման քսան տողից
        Երկար մի ազդ կըգրենք,
        Մինչև նոր տիպն ընթերցողից
        Համբերություն կըխնդրենք...

        Եվ մեր գործից երբ կըստանանք
        Այսպես առատ վարձ ու փող,
        Նոր կըտպենք ավելի թանկ,
        Եվ ավելի մեծ ու ճոխ։

        Իսկ երբ տանենք գրախանութ,
        Էլ չենք կանգնիլ լուռ ու խեղճ.
        — Հայի ոսկի ընկերն է սա.
        Ոչ ապառիկ և ոչ զեղչ...

        Ապրիս, տեր-հայր, ինչ լավ գիտես
        Մեր հայ ազգի ճաշակը.
        Թե չէ՝ մենակ պարծենալով
        Զահլա տարավ Մըշակը։"
    },
    {
      "caption": "Դարամիջի ժամին",
      "content": "Ինչպես երկու ահեղ սարեր՝
        Պատում են մեզ երկու դարեր—
        Մեկի ետև՝ հեքիաթ հին-հին,
        Մյուսի ետև՝ լուռ ու մըթին,
        Եվ մենք նրանց նեղ արանքում
        Լաց ենք լինում, սիրում, խընդում...
        Ավա՜ղ, կանցնեն սեր, խինդ ու լաց,
        Եվ խղճալի աճյուն կտրած,
        Մեզ կըփակեն երկու դարեր,
        Ինչպես երկու ահեղ սարեր։"
    },
    {
      "caption": "Դարձյալ նրանց",
      "content": "Հայտնի եզվիտներ, ի՞նչ եք աղմկում.
        Այո՛, սաստիկ է ձեր աչքը ծակում
        Հայ ժողովրդի կյանքի նորավառ
        Պարզ արշալույսի ճաճանչը պայծառ.

        Բայց ի՞նչ եք գոռում, ինչո՞ւ եք փրփրել,
        Իզո՜ւր, դժվար է այլևս խաբել
        Սուտ երդումներով հավատարմության,
        Կեղծ գովեստներով պաշտելի անվան։

        Մինչդեռ անամոթ կանգնած եք ոտքի
        Ընդդեմ լուսավոր մարդկային մտքի
        Եվ աշխատում եք մեզ համար կրկին
        Հոգատար բերել հռչակված լոբին.

        Դուք գիշերվան մեջ աստղեր եք տեսնում
        Եվ ուրանում եք արևն երկնքում,
        Ճգնում եք բռնել ընթացքն աշխարհի,
        Ուզում եք հերոսն օրրանում նիրհի.

        Եվ պարծենում եք այդքան մոլորված՝
        Վեհ անուններով մեծագործ մարդկանց,
        Դո՛ւք ապօրինի նրանց ժառանգներ,
        Դո՛ւք փարիսեցիք և կեղծավորներ։"
    },
    {
      "caption": "Դերասան Ադամյանի մահը",
      "content": "«Մեռնել-քնել»
        Համլետ

        Ոգևորողն ընկավ արդեն,
        Եվ լռեցին նորա հետ
        Սիրո տանջանք, զայրույթ ու քեն—
        Լիր, Օթելլո և Համլետ։

        Մեռավ— քնեց, հանգստացավ.
        Որպես աղմուկ կենդանության,
        Մեռելության միջից անցավ
        Եվ չքացավ հավիտյան։

        Էլ չի լսվիլ նորա ձայնը
        Իմաստներով ոգեշունչ,
        Հավերժացավ աստվածայինը,
        Մնաց դիակն անմռունչ։

        Եվ կըհանգչի լուռ և անշարժ
        Դերասանը քարի տակ,
        Բայց կպատմի քարն ապառաժ
        Մրրկալից հիշատակ։

        Եվ այցելուն պիտի կանգնե
        Շիրմի առջև փառագոչ,
        Սրտի խորքից բացականչե
        Ձայնով հպարտ ու դողդոջ—
        «Ոսկերացդ հանգիստ,
        Աննման արտիստ»։"
    },
    {
      "caption": "Դժար տարի",
      "content": "Վարի՛, գութան ջան, վարի՛,
        Շատ է դըժար էս տարի.
        Պապին տարան քյոխվի դուռ,
        Հարկ են ուզում.— տո՛ւր հա, տո՛ւր...
        — Կըտամ, քյոխվա, փող չունեմ։
        — Չունե՞ս, Շեկոն կըտանեմ։
        — Ամա՜ն, քյոխվա, քեզ ղուրբան,
        Շեկոն գընա թող գութան,
        Գարնան անենք վար ու ցանք,
        Կալը կալսենք, բերենք տանք։
        Գարունքը ետ դառավ էլ,
        Գութան լըծվեց— հորովե՜լ...
        Վարի՛, գութան ջան, վարի՛,
        Դատենք ցորեն ու գարի,
        Տանենք ածենք քյոխվի փեշ,
        Որ չըտանի մեր գոմեշ։"
    },
    {
      "caption": "Դժոխքի հանդեպ",
      "content": "Հո՜ւշ. հասավ օրը՝ վերջի՜ն, ահավո՜ր։
        Սըրով ու հըրով բացվում էն էսօր
        Հայոց դըժոխքի դըռներն ամրափակ.
        Սարսափի պիտի աշխարհքը համակ,
        Եվ մարդն ամաչի գիլից ու շանից,
        Որ մարդ է ծընվել՝ մարդու նըմանից։
        Ո՜ւհ, ինչքա՜ն մութն է գարշահոտ ու պաղ...
        Ինչքան ոսկորնե՜ր, կըմախքնե՜ր անթաղ...
        Էլ ի՞նչ կա հեռվում... հեռվի խավարում...
        Ով է իմանում... ում աչքն է զորում...
        Մեջտեղը մենակ, ժեռուտ բարձունքին,
        Կանգնած է մայրը հողմերի տակին.
        Որդու արյունը իր ձեռքն են տըվել.
        — Խըմիր սուլթանի կենացը դու էլ...
        Եվ նա, որ մարդ էր ու մայր էր երեկ,
        Այժըմ, էն ժայռին կանգնած կիսամերկ,
        Անուժ ու ապուշ խելագար է մի,
        Բաժակը ձեռքին, որ պիտի խըմի...
        Կանգնած է մենակ, և լոկ մոլեգին
        Հողմերն են ոռնում, ու նըրանք չորս դին...
        Բայց՝ հո՜ւշ. լռությո՜ւն... մըթին, ահավոր
        Երկինք են նայում կըմախքները չոր,
        Ու իրենց կարկամ շըրթունքները բաց՝
        Խո՜սք են ասելու աշխարհքի դիմաց,
        Խոսք, որ չի լըսված դեռևս լուսնի տակ...
        Սարսափի պիտի աշխարհ բովանդակ
        Եվ մարդն ամաչի գիլից ու շանից
        Որ մարդ է ծընվել մարդու նըմանից։"
    },
    {
      "caption": "Երազ",
      "content": "Գիշերն երազում հալածում էին.
        Փախչում էի չար թշնամիներից.
        Նրանք խառնաձայն հետևում էին...
        Դողում էին սիրտս ու ծնկներս ահից։

        Իմ առջև տեսա ընդարձակ դղյակ
        Բարձըր պատերով փոքրիկ ծմակում.
        Ես այնտեղ մտա... անմարդ ու դատարկ
        Այն ավերակը ինձ հույս էր ազդում...

        Զգույշ կուչ եկած, շունչս պահելով
        Ես դողում էի մահվան սարսափից,
        Եվ, զարհուրելի աղաղակներով,
        Չարագործները մոտիկ էին ինձ։

        Հանկարծ դղյակի, իմ շուրջ տարածված,
        Գերեզմաններից ձայներ դուրս եկան,
        Իմ հոգուն ծանոթ ձայներ մոռացված...
        Եվ ես զորություն առա գերբնական։

        Անարգ թաքստից դուրս թռա իսկույն
        Որպես վրդոված վագրը դարանից,
        Եվ հարձակվեցի ընդդեմ թշնամուն,—
        Զենքերի բախում... զարթեցա քնից։"
    },
    {
      "caption": "Երգչի վրեժը",
      "content": "Ծանր հեծության ժամանակների
        Եվ ճընշումների անըզգա որդիք,
        Կամեցա սիրել, սակայն դուք բարի
        Սիրտըս ու հոգիս զայրույթով լցրիք։

        Բայց դրա համար ես այնպես կերգեմ,
        Որ այդ ձեր սիրտը ցավից պատառի,
        Տըխուր ձայներով կըթունավորեմ
        Հանգստությունը գալոց օրերի։

        Հուսահատության թախծալի երգով
        Լեղի կըդարձնեմ ձեր կյանքը բոլոր,
        Եվ դուք կարտասվեք լիացած աչքով,
        Խնջույքների մեջ նստած գըլխակոր։

        Եվ խիստ վըրեժը զայրացած երգչի
        Ձեզ կըհետևի մինչև գերեզման,
        Ձեր սիրտը կայրի, հոգին կըտանջի...
        Եվ կըտառապեք այսպես հավիտյան։"
    },
    {
      "caption": "Երգչին",
      "content": "Ապա այն երգն ասա՛, երգիչ,
        Որ հեծեծանք է միալար,
        Այն սրտատանջ և մորմոքիչ
        Երգը երգիր ինձ համար։

        Սիրտս լիքն է լուռ վշտերով,
        Շո՛ւտ, այն տխուր երգն հնչիր,
        Եվ քո երգի նուրբ ձայներով
        Արցունքներըս դուրս կանչիր։

        Շատ թաքցրի սրտիս միջին
        Զգայազուրկ մարդկանցից,
        Այժմ ուզում եմ քո առաջին
        Ողջ դատարկել իմ սրտից։

        Դե շո՛ւտ արա, որ ինչպես թույն
        Ինձ չըտանջեն հավիտյան,
        Երգի՛ր, երգիչ, և նրանք իսկույն
        Իմ աչքերում կերևան։"
    },
    {
      "caption": "Երկար գիշերներ",
      "content": "Տանջվում եմ անքուն գիշերն անկողնում,
        Տանջվում հուսահատ, վաստակած, տըկար,
        Եվ մըտքերն հոգիս հանգիստ չեն թողնում,
        Եվ գիշերը մո՜ւթ, գիշերը երկար։

        Ա՜խ, մի ժամանակ, և դեռ նոր էր այն,
        Մայրական գիրկ էր աշխարքն ինձ համար,
        Հըրճվանքը սըրտիս չէր թըվում ունայն,
        Ոչ գիշերն այսպես տաղտկալի, երկար։

        Էհ, անցա՜վ, գնա՜ց. և՛ ցընորք, և՛ սեր,
        Ե՛վ ույժ, և՛ եռանդ— կորավ՝ ինչ որ կար,
        Եկան սև օրեր ու ծանըր հոգսեր
        Ու դարձրին այսպես գիշերը երկար։

        Տանջվում եմ անքուն այժըմ անկողնում,
        Եվ հուսակըտուր, հոգնած, ուժասպառ
        Նայում եմ, նայո՜ւմ, դեռ չի լուսանում.
        Ա՜խ, այս գիշերներն ինչքա՜ն են երկար։"
    },
    {
      "caption": "Երկու հոգի",
      "content": "Մարդիկ կյանքում իրար համար
        Ամեն մի տեղ ու ամեն օր՝
        Որը ուժեղ, որը տըկար՝
        Կամ պաշտպան են կամ պրոկուրոր։

        Մինը գիտի լոկ չար վայրկյան
        Եվ չարագործ ու թըշնամի,
        Մյուսը հոգին հավերժական
        Ու պատճառը դժբախտ ժամի։

        Մինն իր առջև տեսնում է ցած
        Մի հանցավոր խավար ու կույր,
        Մյուսը՝ իր պես մի արարած,—
        Ծընող, որդի, եղբայր կամ քույր...

        Մինը մարդու օրենքն ունի,
        Որ միշտ մարդուն ցավ է բերում,
        Մյուսը մարդու և Անհունի,
        Որ և անհուն սեր է բուրում։

        Եվ օրհնեալ է, ով այդ սիրով
        Կյանքի ճամփում ընկնող մարդուն
        Պաշտպանում է եղբոր ձեռով,
        Տանում դեպի խաղաղություն։

        Եվ խաղաղ է նրա հոգին
        Կյանքի ամեն ասպարիզում,
        Եվ թե երբեք հուզվում է նա,
        Սերն է միայն նրան հուզում։

        Ահա ինչու էս աշխարհքում
        Խաղաղ է միշտ և իմ հոգին,
        Պաշտպանում է նա իր խորքում,
        Սիրում է ողջ ու ամենքին։"
    },
    {
      "caption": "Երկու սև ամպ",
      "content": "Վաղուց թողած բարձր ու կանաչ
        Գահը իրենց հանգըստության,
        Երկու սև ամպ, հողմի առաջ
        Գընում էին հալածական։

        Հողմը սակայն չար հոսանքով
        Բաժնել, ջոկել չէր կարենում,
        Ինչքան նըրանց լայն երկնքով
        Դես ու դեն էր քըշում, տանում։

        Ու անդադար գընում էին՝
        Քըշված հողմի կատաղությամբ,
        Իրար կըպած ու միասին,
        Երկու սև ամպ, երկու սև ամպ..."
    },
    {
      "caption": "Ընկերիս",
      "content": "Իմ վեհ տենչերի, չըքնաղ վըշտերի,
        Վառ երազների մըտերիմ ընկեր,
        Դու էլ ինձ նըման պանդուխտ ու գերի,
        Անզուսպ կարոտով ձըգտում ես միշտ Վեր։

        Այնտե՜ղ, մեր հոգու սուրբ հայրենիքում,
        Խաղաղ օրերի պայծառ լույսի տակ
        Ապրում է սերը, ժըպիտը ծաղկում,
        Ուրախ երգերը թընդում ներդաշնակ...

        Բայց, ա՜խ, նա այնքան, այնքա՜ն է հեռու,
        Ու՝ մինչև այնտեղ կըհասնենք մենք դեռ,
        Այնքա՜ն ենք լալու, այնքա՜ն տանջվելու,
        Իմ տանջանքների մըտերի՛մ ընկեր։"
    },
    {
      "caption": "Ընտրյալը",
      "content": "Հոգու սըրբազան կըրակով վառված
        Իջնում էր Մովսես լերան գագաթից,
        Իջնում էր ահեղ պատգամներն առած,
        Շըղթայից հանող աստուծո մոտից։

        Եվ մինչ կանխատես աչքովն իր հոգու
        Տեսնում էր գալոցն իր ժողովըրդի,
        Եվ մինչ հրճվում էր... ահա ներքևից
        Ձայներ բարկության ու խառն աղմուկի...

        Ու տեսավ Մովսես լերան բարձունքից,
        Ժողովուրդն էնտեղ ներքև, հովիտում
        Աստված է շինել ոսկուց, արծաթից,
        Պարում է շուրջը ու հարբած գոռում.

        «Ինչո՞ւ մեզ բերավ Մովսես անապատ,
        Լի Եգիպտոսից ինչո՞ւ հանեց մեզ...
        Ո՞ւր է մեր սըխտորն ու սոխը առատ...
        Էնտեղ հանգիստ էր ու լիքն էր էնպե՜ս...»

        Գոռում է էսպես ու հարբած պարում։
        Ու... սուրբ Սինայի մըռայլ ամպերում
        Կանգնեց մարգարեն, նայեց դեպի վեր.
        «Մի՞թե այս ամբոխն իմ եղբայրն է, տե՜ր...

        Լսում եմ ձայնըդ լեռների գլխին,
        Ծովեր եմ պատռում, անցնում անապատ,
        Հըրեղեն սյունով տանում իր ուղին,
        Նա մի՛շտ կասկածոտ, նա մի՛շտ հուսահատ...

        Տանջանքի միջից նըկատում եմ ես
        Երկիրն ավետյաց հեռո՜ւ մըշուշում,
        Իսկ նա փոքրոգի, կույր ու կարճատես,
        Գերության սըխտորն ու սոխն է հիշում...

        Եվ երբ ամպերում խոսում եմ քեզ հետ,
        Քեզնից փըրկության պատգամ եմ բերում,
        Նա այնտեղ ցածում մոլի՜, անհեթե՜թ
        Ոսկի է պաշտում ու հարբած պարում...

        Ինչո՞ւ են, աստվա՛ծ, քո վեհ պատգամներ,
        Իմ տանջանքն ինչո՞ւ...» Գոչեց զայրացած,
        Ու մեծ խորհուրդի քարյա տախտակներ
        Ժայռերի գըլխից թողեց դեպի ցած...

        Բայց... մյուս առավոտ, երբ որ դեռ քընած,
        Հանգչում էր ամբոխն աղմուկից հոգնած,
        Իր ցուպը ձեռքին բարձրանում էր նա
        Դարձյալ միայնակ վե՜ր՝ դեպի Սինա։"
    },
    {
      "caption": "Ժպտուն աչքեր",
      "content": "Դու մի՛ հավատա ժըպտուն աչքերին,
        Շատ անգամ նըրանք ծաղիկներ են վառ՝
        Բուսած կորըստյան անդունդի ծերին,
        Միամիտ մարդկանց քաշելու համար։

        Ահա պոետն էլ, պատրանքով հարբած,
        Գերվեց մի անգամ ժըպտուն աչքերի,
        Ու որքան տանջվեց, տառապեց խաբված,
        Ու որքան սըրտում գանգատներ ունի...

        Դու շատ մի՛ խաբվի ժըպտուն աչքերից,
        Շատ անգամ նըրանք ծաղիկներ են վառ,
        Ծըլում են սըրտի ավերակներից
        Տըխուր հատակը ծածկելու համար։

        Ահա պոետն էլ՝ տառապած մի մարդ,
        Որ սըրտում էնքան գանգատներ ունի,
        Բայց հաճախ էնպես ժըպտում է զըվարթ,
        Ասես թե քեզնից բախտավոր լինի։"
    },
    {
      "caption": "Իմ երգը",
      "content": "Գանձեր ունեմ անտա՜կ, անծե՜ր,
        Ես հարուստ եմ, ջա՜ն, ես հարուստ
        Ծով բարություն, շընորհք ու սեր
        Ճոխ պարգև եմ առել վերուստ։

        Անհուն հանքը իմ գանձերի,
        Սիրտս է առատ, լեն ու ազատ.
        Ինչքան էլ որ բաշխեմ ձըրի—
        Սերն անվերջ է, բարին՝ անհատ։

        Երկյուղ չունեմ, ահ չունեմ ես
        Գողից, չարից, չար փորձանքից,
        Աշխարհքով մին՝ ահա էսպես
        Շաղ եմ տալիս իմ բարձունքից։

        Ես հարուստ եմ, ես բախտավոր
        Իմ ծընընդյան պայծառ օրեն,
        Էլ աշխարհ չեմ գալու հո նոր,
        Իր տվածն եմ տալիս իրեն։"
    },
    {
      "caption": "Իսրայել",
      "content": "Պանդուխտ, հալածված, հոգնած, վշտաբեկ,
        Եվ ոչ մի երկրում հանգիստ չըգտա.
        Դարձյալ դեպի քեզ, հայրենիք իմ հեգ,
        Հարազատ որդիդ թռչում եմ ահա։

        Բայց և քո գրկում, ավա՜ղ, կորած է
        Տենչալի կյանքի հույսը հավիտյան,
        Քո գրկում նաև ինձ սպասում են
        Ստրըկի վիճակ, օրեր հեծության։

        Քո իրավունքից զրկված Սիոնի
        Սրբազան գավթում լումա են փոխում,
        Կորած է փառքը Երուսաղեմի,
        Եվ լիրբ ոսոխի սիրտը չէ դողում։

        Եվ գերի որդիդ, ո՛վ գերված աշխարհ,
        Ազատ քայլերով, և ո՛չ մի անգամ,
        Այն սուրբ վայրերում, ուր որ մեծացա,
        Եվ այսուհետև չպիտի ման գամ։

        Անիրավ տիրող թշնամու ձեռքը
        Ինձ կըհալածի քո երկնքի տակ,
        Եվ թաքուն կերգեմ ես իմ ողբերգը՝
        Քո սար ու ձորում հեծելով մենակ...

        Ա՜խ, մենք պատրաստ չենք միասին կռվի,
        Եվ մեզ թշնամին խեղդում է ջոկ-ջոկ,
        Մենք հալածված ենք առանց մեղքերի
        Եվ չի պաշտպանում մեր դատը ոչ ոք։"
    },
    {
      "caption": "Լուսաբացին",
      "content": "— Ծուղրուղո՜ւ.
        Աքլորը զիլ կանչեց թառին.
        — Ճի՛կ-ճի՛կ, ճի՛կ-ճի՛կ,
        Զարթնեց մթնում ծիտը ծառին։

        Ծուղրուղո՜ւ.
        Խոսեց ծեգին երկրորդ բերան.
        — Հո-հո՜, հո-հո՜,
        Նախիրն արդեն հանդը տարան։

        — Ծուղրուղո՜ւ.
        Լույսը բացվեց երրորդ կանչին.
        — Վո՛ւյ-վո՛ւյ-վո՛ւյ-վո՛ւյ,
        Նստեց նանը տեղի միջին։"
    },
    {
      "caption": "Խեղճ Ադամյան",
      "content": "Ճանաչում էի ես նրան, ընկեր.—
        Չափազանց ճարտար, հանճարեղ մարդ էր,
        Այս շրթունքները պատմում էին ինձ
        Լիր թագավորի, Համլետի սրտից,
        Այս աչքերն ուժեղ հրով ցոլանում—
        Ծիծաղում էին, տխրում, բարկանում..."
    },
    {
      "caption": "Խնոցի",
      "content": "Հարի՛, հարի՛, խնոցի՛,
        Մեջդ բարի, խնոցի՛,
        Ունկըդ բարակ, խնոցի՛,
        Մեջըդ կարագ, խնոցի՛։"
    },
    {
      "caption": "Խոստովանություն",
      "content": "Քո աչքերում, որ փայլում է,
        Հոգուս հուրն է մշտավառ,
        Իսկ ժպիտդ, որ բացվում է,—
        Սրտիս բերկրանքն անսպառ։

        Երբ որ հանգչի հուրն աչքերիդ,
        Եվ շըրթունքըդ կարկամի,
        Կըմեռանի նաև գերիդ...
        Եվ մեզ մի մահ կըտանի։"
    },
    {
      "caption": "Խորհրդածություն",
      "content": "Ո՞րն է դրախտը,— վայրն երանավետ,
        Ուր պիտի ապրեմ գերեզմանից ետ.
        Մի՞թե մարդկային տառապած կյանքը
        Չըստեղծեց այն սուտ մխիթարանքը.
        Եվ մի՞թե նորա մահից սարսափած
        Ագահությունը չէ իրան խաբած...
        Սակայն բարի է.— մի տանջված արդար,
        Կամ իրան արդար համարող մի չար
        Երկրային կյանքի վերջին վայրկյանին
        Հանգիստ ու խաղաղ կավանդե հոգին,
        Համաձայն իրան ճաշակի, կամքի,
        Վայելքն հիշելով խոստացյալ կյանքի.
        Եվ ահա միակ, բայց մեծ օգուտը,
        Որ մարդկությանը տվեց այս սուտը։
        Ա՞յս է մեր կյանքը.— լոկ խաբեություն.
        Ոհ, մի՞թե և ես, ինչպես մի հնչյուն,
        Այս իմ հույսերիս, ձգտումներիս հետ
        Պիտի մեռանիմ, չքանամ անհետ...
        Չէ՛, սիրելի է խոստումն երկնքի—
        Հույսն հավերժական, անվախճան կյանքի.
        Հեռո՛ւ ինձանից հոգեմաշ կասկած,
        Ողջույն քեզ, ողջո՜ւյն, ո՛վ կյանքի աստված.
        Արի՛, հայտնվի՛ր, նշկահիր մահու
        Տարակուսանաց տագնապն ահարկու
        Կույր հավատով զորացրու հոգիս—
        Անմահություն տուր լքացած կյանքիս...
        Բայց ի՞նչպես պիտի կյանք առնեմ կրկին,
        Արդյոք լուսակազմ, աննյութ, անմարմին
        Պիտի սավառնեմ անծայր եթերքում,
        Թե՞ իբրև մի հունչ շրջեմ աշխարքում,
        Թե՞ անփույթ, անգործ թափառեմ պիտի
        Մարդոց աչքերին անտեսանելի,
        Թե՞ ամպերի մեջ պիտի ես հանգչեմ
        Եվ ոտքիս տակից կայծակներ իջնեն...
        Օ՜, ներիր, աստված՝ ծածկագետ, անհուն,
        Ներիր մեծամիտ, գոռոզ պատանուն.
        Աննշան ճճիս չարաչար մեղա,—
        Հանդուգն խորհրդով խորամուխ եղա,
        Ձգտեցի պարզել քո աստվածային
        Անհասանելի, անմեկին գաղտնին։"
    },
    {
      "caption": "Խորհրդածություն հայկական հարցի վրա",
      "content": "Հողմերի առջև ցըրված, հալածված,
        Քարեքար զարկված, տանջված ու հյուծված
        Ի՞նչ է ուզում նա դալուկ շրթունքով,
        Անվերջ բողոքով, անզոր խնդիրքով.
        Իր փա՞ռքն է ուզում, թե թագն ու գահո՞ւյք։
        — Իր կյանքն է ուզում, իր պատիվն, իր գույք։

        Ո՜վ, ամո՜թ, ամո՜թ... ամո՜թ ամենքին,
        Ամո՜թ և մարդուն և ժամանակին։
        Շունն էլ չըպիտի էն խընդրեր շանից,
        Ինչ մարդն է խընդրում իրեն նմանից
        Էս առատ-արձակ աշխարհքի միջին—
        Իր կյանքն, իր պատիվն, իր գույքը չընչին...

        Ափսո՜ս էն պայծառ, պարզ արեգակին,
        Ափսո՜ս էն զառվառ ծըլին ու ծաղկին,
        Ափսո՜ս աստղերին, ծովին ալեծուփ,
        Ափսո՜ս դաշտերին, լերանց երկնահուպ.
        Ինչպե՜ս սըրանց մեջ ծընան հըրեշներ
        Էսքա՜ն մարդատյաց, անխիղճ ու անսեր...

        Ո՛չ, հանգի՜ստ, հոգի՛ս, իզուր չի ոչինչ.
        Ոչ ծիլ ու ծաղիկ, ոչ արևը ջինջ,
        Ոչ խոսքն հանճարեղ, ոչ երգը քնքույշ։
        Կա մեծ ու զըվարթ, իմաստուն մի ույժ,
        ﻿Որ Մութն աշխարհքից տանում է մարդ
        Դեպի Լույս աշխարհք, սեր, եղբայրություն։

        Ամեն մի չարիք ունի իրեն վերջ
        Ու կա հատուցում ամեն գործի մեջ.
        Կա մխիթարանք տառապող հոգուն,
        Լացող աչքերին կա հանգիստ ու քուն,
        Եվ դարձ կա նըրան, որ վառեց խարույկ
        Խըլեց ուրիշից կյանք, պատիվ ու գույք։"
    },
    {
      "caption": "Խորհրդավոր մեռելը",
      "content": "Ուր որ կանգնում, նըստում եմ ես,
        Ամենուրեք, անմեկին,
        Աչքիս առջև դըրած է միշտ
        Մի լուռ դագաղ թանկագին։

        Օ՜, մի՛ հարցնեք՝ էն դագաղում
        Ո՞ւմն է դալուկ էն դիակ,
        Կամ թե ինչու ես չեմ թաղում
        Նըրան ընդմիշտ հողի տակ։

        Ոչ, չեմ կարող ես հավատալ,
        Թե մեռած է նա հավետ,
        Թե նա գընաց, էլ ետ չի գալ,
        Թե նա չըկա էլ ինձ հետ...

        Եվ ուր կանգնում, նըստում եմ ես՝
        Նա մի՜շտ աչքիս առաջին...
        Ու երբ խոսում, ժըպտում եմ ձեզ՝
        Ըսպասում է իմ հոգին...

        Ըսպասում է ամեն վայրկյան,
        Թե ուր որ է՝ հիմի նա
        Պիտի շընչի ու մանկական
        Իր աչքերը ինձ բանա..."
    },
    {
      "caption": "Խրճիթում",
      "content": "Մանուկները գոռում, գոչում,
        Լալիս էին աղեկեզ.
        — Նա՛նի, նա՛նի, հաց ենք ուզում,
        Վե՛ր կաց, նա՛նի, հաց տուր մեզ։

        Հիվանդ նանը տեղի տակին
        Ծանր տընքաց տըխրալի.
        — Մենք հաց չունենք, ես ձեզ մատաղ,
        Ապին գնաց հաց բերի։

        — Չէ, խաբում ես, սուտլիկ նանի,
        Չէ՞ դու ասիր՝ քարափին
        Հենց որ զարկի շողքն արևի
        Հաց կըբերի մեր ապին։

        Արևն եկավ անց էլ կացավ,
        Մենք սոված ենք դեռ էսպես.
        Նա՛նի, նա՛նի, հաց ենք ուզում,
        Վե՛ր կաց, նա՛նի, հաց տուր մեզ։

        — Հաց չի գտել ձեր ապին դեռ,
        Տուն չի գալի սևերես.
        Քիչ էլ կացեք, իմ բալիկներ,
        Հիմի էնտեղ կերթամ ես...

        Մի մեծ ապի կա երկնքում,
        Նա շատ ունի էնտեղ հաց...
        Նա ձեզ էնքան շատ է սիրո՜ւմ...
        Նա չի թողնի ձեզ սոված...

        Կերթամ էնտեղ նըրան կասեմ,
        Որ սոված եք, իմ բալեք,
        Ձեզ համար շա՜տ-շա՜տ հաց կուզեմ,
        Որ դուք ուտեք, լաց չըլեք...

        Մանուկները գոռում, գոչում,
        Լալիս էին աղեկեզ.
        — Նա՛նի, նա՛նի, հաց ենք ուզում,
        Վե՛ր կաց, նա՛նի, հաց տուր մեզ։

        Բայց չէր լսում էլ ականջը
        Բազմաչարչար մայրիկի,
        Աչքը փակեց նա հավիտյան
        Գընաց, որ հաց ուղարկի։"
    },
    {
      "caption": "Ծագումն",
      "content": "Ելնում է ահա նազելի փառքով
        Հոգուս խորքերից իմ նոր դիցուհին,
        Պճնած կուսության ճերմակ պսակով,
        Վառվելով իր սուրբ շողերի միջին։

        Ելնում է շռայլ իր փառքից շիկնած,
        Ցոլուն աչքերը գետին խոնարհում,
        Թեև նրանց մեջ երկնքից ծագած
        Ամենից պայծառ ճաճանչն է բերում։

        Թռչում են երգերս նրան ընդառաջ,
        Ցնորքներս աշխույժ պարում են իր շուրջ,
        Թռչում եմ և ես իմ բախտից հարբած
        Ու կյանքը թեթև թվում է անուրջ։"
    },
    {
      "caption": "Ծիտը",
      "content": "Հուռին գնաց բանջարի,
        Բանջար չեղավ՝ խոտ եղավ,
        Խոտի տակին ծիտ եղավ,
        Ծըլվըլալեն դուրս թռավ։
        Ծիտը թռավ գերանին,
        Կանաչ խոտը բերանին։"
    },
    {
      "caption": "Ծույլ աղջիկը",
      "content": "Բանն ի՞նչ կանեմ՝ կեղտոտ է,
        Բամբակը կորիզոտ է,
        Մետաքս պիտի, որ մանեմ,
        Մաստակ պիտի որ ծամեմ,
        Կտերը տիտիկ անեմ,
        Անցնողին մըտիկ անեմ,
        Ուտեմ, խմեմ,
        Մթնի քնեմ։"
    },
    {
      "caption": "Կալի երգ (լոռեցոնց)",
      "content": "Կալ արա, գնանք,
        Ա՜ եզը ջան.
        Հորովե՜լ,
        Հո՜ րո՜ վելա՜։

        Արի՜, ման արա,
        Այ քեզ մեռնեմ,
        Դարման արա,
        Ղադեդ առնեմ։

        Ոտիդ արա,
        Ոտիդ ղուրբան,
        Ուսիդ արա,
        Այ ախպեր ջան։

        Էլել ա, էլել,
        Կալն էլել ա,
        Հարել ես, հալել,
        Հորովելա։"
    },
    {
      "caption": "Կալի երգը",
      "content": "Արի, եզը ջան, Ծիրան ջա՛ն.
        Հորովել ա՜, հորովել ա՜...
        Ոտիդ արա, ուսիդ արա,
        Կալը կալսենք, անձրև չըգա։
        Տա՛ր, ման արա, ա՛ քեզ մեռնեմ,
        Դարման արա, ցավըդ առնեմ։
        Դարմանը՝ դու, ցորենը՝ մենք
        Ձմեռն ուտենք, հանգիստ ապրենք։
        Օրը գնաց, ա՛ Ծիրան ջան,
        Բանը մնաց, ջան, ախպեր ջան։
        Ոտիդ արա, ուսիդ արա՛,
        Կալը կալսենք, անձրև չըգա։"
    },
    {
      "caption": "Կանանչ ախպեր",
      "content": "Է՜յ կանանչ ախպեր,
        Է՜յ ճանանչ ախպեր,
        Արի՜, քեզ հետ բե՛ր
        Արևի շողեր.
        Բեր անուշահոտ
        Ծիլ, ծաղիկ ու խոտ,
        Կարկաչուն վըտակ,
        Երկինք կապուտակ,
        Խատուտիկ հավքեր,
        Զրընգան երգեր,
        Գառների մայուն,
        Խաղ, ուրախություն․
        Է՜յ կանանչ ախպեր,
        Է՜յ ճանանչ ախպեր։"
    },
    {
      "caption": "Կանչ",
      "content": "Եթե կաս, աստված,
        Եվ չես ստեղծել
        Արտասուք ու լաց,
        Հեծել, անիծել,
        Թե չար նախանձի
        Թույնով մահացու
        Դու չես վարակել
        Պարզությունն հոգու,
        Թե դու չես ասել,
        Որ կյանքը այսպես
        Լինի անսպառ
        Տանջանքի հանդես,—
        Մեղմացրու մարդկանց
        Կիրքն ամբարտավան,
        Եթե աստված ես
        Դու խաղաղության։

        Տե՜ր արագահաս,
        Աստված արդարի,
        Ո՞ւր ես, եթե կաս.
        Ես աղոթք արի,
        Բայց սրածության
        Ահարկու ձայնից
        Խլացավ անդորր
        Իմ աղոթքն անբիծ.
        Եվ ես, վայրենի
        Կրքից կատաղած,
        Ամբարիշտների
        Քարերից փախած,
        Քո անվան հուսով
        Կռվեցի երկար,
        Պարծեցա քեզնով,
        Սակայն դու չեկար։
        Էլ ինչո՞ւ եմ ես
        Տառապում այսքան,
        Եթե աստված ես
        Դու անմեղության։

        Ինչո՞ւ տակավին
        Չես պատժում չարին,
        Ո՞ւյժդ է պակասում,
        Թե՞ չենք աղերսում։
        Թե չարագործին
        Դո՛ւ չես տվել սուր,
        Որ խաղաղ հոգին
        Սարսափի իզուր.
        Թե՞ դու չըգիտես,
        Որ այստեղ, երկրում
        Մարդը ժպտերես
        Մարդ է գիշատում.—
        Դե արի՛ ու տե՛ս.
        Զարկի՛ր ու շանթի՛ր,
        Եթե աստված ես
        Դու վըրեժխնդիր։"
    },
    {
      "caption": "Կասկած",
      "content": "Ո՞վ ես, չար ոգի, դո՛ւ, որ իմ սրտում
        Այսպիսի անխիղճ խոսքեր ես կարդում.
        «Խղճալի՜, նույնիսկ այն շըրթունքները,
        Որ համբուրում ես կախարդված մտքով,
        Գաղտնի ծաղրում են քո անբիծ սերը,
        Որ փայփայում ես այդքան խնամքով...»։"
    },
    {
      "caption": "Կաքավի գովքը",
      "content": "Արև բացվեց թուխ ամպերեն,
        Կաքավ թըռավ կանաչ սարեն,
        Կանաչ սարեն՝ սարի ծերեն,
        Բարև բերավ ծաղիկներեն.
        Սիրունի՜կ, սիրունի՜կ,
        Նախշուն կաքավիկ։

        Քո բուն հյուսած ծաղիկներով՝
        Շուշան, նարգիզ, նունուֆարով,
        Քո տեղ լըցված ցող ու շաղով,
        Քընես, կելնես երգ ու տաղով.
        Սիրունի՜կ, սիրունի՜կ,
        Նախշուն կաքավիկ։

        Քո թև փափուկ ու խատուտիկ,
        Պըստի կըտուց, կարմիր տոտիկ,
        Կարմիր-կարմիր տոտիկներով,
        Կըշորորաս ճուտիկներով.
        Սիրունի՜կ, սիրունի՜կ,
        Նախշուն կաքավիկ։

        Երբ կըկանգնես մամռոտ քարին,
        Սաղմոս կասես ծաղիկներին,
        Սարեր ձորեր զըվարթ կանես,
        Դարդի ծովեն սիրտ կըհանես.
        Սիրունի՜կ, սիրունի՜կ,
        Նախշուն կաքավիկ։"
    },
    {
      "caption": "Կաքավի ողբը",
      "content": "Կըտուցը լիքը արին
        Կաքավը նըստել քարին,
        Ձեն է տալիս, կըղկըղում,
        Գանգատ անում հավքերին.
        Ա՛յ քուրիկնե՜ր,
        Ա՛յ հավքե՜ր։

        Բուն շինեցի էս սարում,
        Ձագ հանեցի աննըման.
        Իջավ՝ խաղա մարգերում,
        Եկան կալան ու տարան,
        Ա՛յ քուրիկնե՜ր,
        Ա՛յ հավքե՜ր։

        Էն կարկաչուն վըզիկը
        Սուր դանակով զարկեցին.
        Էն կարմըրիկ կըտուցը
        Հուր կըրակին ձըգեցին,
        Ա՛յ քուրիկնե՜ր,
        Ա՛յ հավքե՜ր։

        Էն մանրաքայլ տոտերը
        Կըտրատեցին ծունկն ի վար,
        Էն խատուտիկ փետուրը
        Ո՛րն արին ձոր. ո՛րը՝ սար,
        Ա՛յ քուրիկնե՜ր,
        Ա՛յ հավքե՜ր։

        Էն, որ սարերն էր հասել,
        Քամին եկավ գում արավ,
        Էն, որ ձորերն էր անցել,
        Հեղեղն ելավ ու տարավ,
        Ա՛յ քուրիկնե՜ր,
        Ա՛յ հավքե՜ր։

        ﻿Բ

        Էլ ո՞նց անեմ, էլ ի՞նչ անեմ էն բընում.
        Հանգիստ չունեմ, դադար չունեմ էն բընում։
        Զօրը մենակ՝ չեմ դիմանում էն բընում,
        Գիշերն անտակ՝ չի լուսանում էն բընում,
        Անցած օրերն եկել նորից էն բընում,
        Գել են դառել, ուտում են ինձ էն բընում.
        Էլ չի մընում իմ սըրտիկը էն բընում,
        Ցավով լիքը, լացով լիքը էն բընում։

        ﻿Գ

        — Սև կաքավիկ, ո՞ւր պիտի դու նըստես հիմա։
        — Չորուկ բարդի ծառի վրա։
        — Սև կաքավիկ, թե որ նըրա տերը գա՝ ո՞ւր։
        — Լացող ուռու ճյուղքին տըխուր։
        — Սև կաքավիկ, էն տեղից էլ քշեն որ քե՞զ։
        — Կըրակ կըլնեմ, կէրեմ ինձ ես...

        ﻿Դ

        Վա՜յ կաքավիկ,
        Սև կաքավիկ,
        Չալիկ-մալիկ
        Սիրուն հավիկ։

        Վա՜յ քո ճուտին,
        Էն խորոտին,
        Վա՜յ սըգավոր
        Իր մոր սըրտին։

        Էլ չես կարդում
        Հանդ ու արտում,
        Մեր սարերից
        Կորար տըրտում։

        Վա՜յ կաքավիկ,
        Սև կաքավիկ,
        Վա՜յ իմ կորած
        Սիրուն հավիկ։"
    },
    {
      "caption": "Կորած ցնորքներ",
      "content": "Հեծում է մըրրիկն իմ դալար հովտում,
        Թոշնել են, թոռմել ծաղկունքն իմ սիրած,
        Ձըմեռ է այնտեղ, ձըմեռ՝ իմ սըրտում,
        Ու լալիս եմ ես ծաղկունքըս կորած։

        Ես ձեզ եմ լալիս, հոգուս ծաղիկներ,
        Է՜յ, իմ վաղուցվան սիրուն ցընորքներ,
        Եկե՜ք, ետ եկեք, մի անգամ կըրկին
        Կյանքով, բուրմունքով լըցրեք իմ հոգին։

        Բերեք առաջվան աշխարքն ինձ համար—
        Արևի շողեր, գարունքվա դալար,
        Ջըրերի կարկաչ, հավքերի երամ,―
        Իմ հույսերն անհուն, իմ սերն անթառամ
        Եվ իմ սիրուհին, որ միայն դուք գիտեք,
        Եկե՜ք, ետ եկե՛ք։

        Ձեզ ո՞վ հալածեց, ո՞ր դաժան քամին,
        Ո՞ր չար թըշնամին—
        Շընչում է մըրրիկն իմ անուշ հովտում.
        Թոշնել են վաղուց ծաղկունքն իմ սիրած.
        Ձըմեռ է այնտեղ, ձըմեռ՝ իմ սըրտում,
        Ծաղիկ ու ցընորք— բոլորը կորած..."
    },
    {
      "caption": "Կորուստից հետո",
      "content": "Խնդրի՛ր, սիրտ իմ կարոտակեզ,
        Սիրտ իմ պանդուխտ, վշտաբեկ,
        Խնդրիր նրան, որ այլևս քեզ
        Սփոփելու չէ երբեք։

        Կանչի՛ր, կանչի՛ր, գուցե կանչիս
        Հնչյունները ըղձական,
        Ինչպես միտքս, ինչպես հոգիս,
        Թափանցեն այն գերեզման...

        Յուր դրախտից գուցե լսե
        Հառաչանքս աղեկեզ,
        Մտաբերե և ափսոսե,
        Որ ես ապրում եմ այսպես..."
    },
    {
      "caption": "Կույր աշուղը",
      "content": "Կույր աշուղը մի տան բակում
        Եկել նստել` երգ է երգում.
        Երգում է ու սազին տալի
        Էնպես տխո՜ւր ու սրտալի.
        «Է՜յ պարոններ, երնե՛կ նրան,
        Ով տեսնում է ամեն օր
        Կապույտ կամար, արևի լույս
        Ու երեսը իրեն մոր»։
        Երգում է ու սազին տալի
        Տխուր-տխուր ու սրտալի։"
    },
    {
      "caption": "Կռունկներ",
      "content": "Կը՜ռ կը՛ռ, կըռկըռան.
        Կռունկները հա՛ թռան.
        Կռունկների թևի տակ
        Եկավ գարուն մեր դռան։"
    },
    {
      "caption": "Կտակ",
      "content": "Դե գրի, տեր հայր։ «Յանուն հօր և որդոյ...»
        (Այսպես անիրավ բա՞ն եք տեսել, տո.
        Կյանքս մաշելով փող դիզեմ այսքան,
        Հիմի իմ ձեռքով տամ սըրան-նըրա՞ն...
        Բայց դե ի՞նչ անեմ, հետս ո՞ւր տանեմ...
        Գոնե այս վերջին առուտուրն անեմ,
        Գուցե կաշառեմ աստծուն ու ազգիս,
        Սրանով փրկեմ անունս ու հոգիս...)։
        Դե, գրի, տեր հայր։ Ուշքս դեռ վրես,
        Կտակ եմ անում իմ ազգիս այսպես։

        Ամենից առաջ ես իմ կըտակում
        Իմ մեռած եղբոր որդոցն եմ զրկում.
        Կտակ եմ անում, որ նրանք երբեք
        Չուտեն իմ փողից և ոչ մի կոպեկ։
        Զուր տեղը իմ դեմ դատ էին բացել,
        Թե իրանց բաժնին ես եմ տիրացել.
        Լավ էր, որ հազիվ պրծա կաշառով,
        Մարդիկ էլ տեսան՝ ընկել եմ շառով...

        Գրի մեր ժամին մի հարյուր թուման,
        Հետն էլ այսպիսի մի անխախտ պայման,
        Որ եկեղեցու գավթում ինձ թաղեն,
        Կնոջս համար էլ կողքիս տեղ թողեն,
        Տարին հինգ անգամ պատարագ անեն,
        Հոգիս անպատճառ դրախտը տանեն.
        Սրանից հետո հոգան ինձ վըրա,
        Հոյակապ արձան դնել մարմարյա,
        Ոսկի տառերով վըրան փորագրած,
        ﻿Թե ազգիս համար ինչեր եմ արած։

        Վանքի դպրոցին գրի մի գումար,
        Որ իմ անունով, իմ հոգու համար
        Որդեգիր պահեն նըրա տոկոսով.
        Ամեն տարի գան խմբով, հանդիսով,
        Դամբանիս վրա գովք ու ճառ ասեն,
        Ազգի մեծերի շարքում ինձ դասեն,
        Պատկերս էլ կախեն դըպրոցի պատից,
        Թեկուզ մի քիչ ցած մեր հայրապետից։

        Ապա այն տունը (որ կեղծ թղթերով,
        Հոգիս սևելով, սըտով ու զորով,
        Իբրև պարտքի տեղ, առա այն խեղճից
        Ու իրան լալով դուրս արի միջից...),
        Իմ հոժար կամքով, իմ վերջի օրին
        Այն էլ տալիս եմ մեր Մայր Աթոռին,
        Որ Վեհափառը գըրի մի կոնդակ,
        Անունս սփռի աշխարհ բովանդակ
        Եվ ինձ օրհնանքի այնպես մի գիր տա,
        Որ երկընքումն էլ աստված հավատա...

        Դրանից հետո մի գումար գըրի
        Հօգուտ մեր ազգի խեղճ ու որբերի
        Ընկերությանը բարեգործական,
        Որ գլուխն անշարժ մնա հավիտյան,
        Նըրա տոկոսը մեր մեծ տոներին
        Բաժնեն (իմ զրկած) խեղճ ու որբերին,
        Ամեն մեկին տան մի-մի աբասի,
        Որ ուտի— հոգուս ողորմի ասի։

        ― Հապա, օրհնըված, տանու տերտերին
        Ժամոց չե՞ս տալիս քո հոգու խերին.
        Քանի վախտ ունես, այդ էլ ասա շուտ...
        Ասա՝ տանըցիք տան լավ կողոպուտ,
        Ոսկի սհաթըդ, նոր շորերըդ տան,
        Որ հեշտ անց կենաս դուռն արքայության...
        ﻿— Լավ, տեր հայր, այդ էլ քեզ եմ կտակում,
        Որ ինձ միշտ հիշես քո պատարագում,
        Դագաղիս վրա մի քարոզ ասես,
        Թե ինչ հոգեսեր, մեծ մարդ էի ես...

        Այս կտակն արավ հայ բարերարը
        Ու մեռավ գնաց այն մյուս աշխարհը.
        Միշտ երախտագետ մեր ազգը հայոց
        Նրան հըռչակեց ազնիվ բարեգործ,
        Իր ժամի գավթում թաղեց ու մարմար
        Արձան կանգնեցրեց իր գործքին հարմար
        Վըրան էլ գրեց պերճ տապանագիր.
        — Ո՜հ, վսեմ հոգի, դու խաղա՜ղ հանգիր
        Թեև դու մեռար, բայց միշտ քո հոգին
        Հըսկում է բարձրից քո թըշվառ ազգին։

        Բայց երբ որ գնաց այն մյուս աշխարհը,
        Եվ ուզեց մըտնել արդարոց շարը,
        Հանեց օրհնանքի տարած պատճենը,
        Տերն մեր կարդաց ու գըցեց դենը,
        — Քո սիրտը հանիր, ասաց, հողեղեն,
        Այնտեղ են գրված գործերըդ ամեն։
        Եվ մարդու սիրտը կարդաց մեր տերը,
        Ուր տըպված էին նըրա գործերը.
        Կարդաց չա՜ր գործեր,— նաև կըտակը,
        Եվ... իսկույն ղրկեց դժոխքի տակը։"
    },
    {
      "caption": "Հ. Ղ. Ալիշանի հիշատակին",
      "content": "Թեպետև վաղուց հասել էր աշուն,
        Ցամքած տերևուկն ըսպասեր հովուն,
        Թե երբ ՚ի լերաց ծոցում փըչե խոր,
        Ձըգե անկըսկիծ ի մահուն սև ձոր,
        Այլ ես շանթահար ապշիմ վըշտակոծ,
        Թե ինպչե՜ս ընկավ Նահապետն հայոց,
        Մահու սև թախիծն երկիրն հայրենյաց,
        Հոգին ձգելով երկինս— առ աստված։

        Ու աշխարհն ամեն թեև անցուգնաց,
        Ծեր Նահապետն այլ տի գնար հոգնած,
        Բայց, ավա՜ղ, որ մեր լեռներն աննըման
        Իրենց շայիրին չետուն գերեզման,
        Ու օտար լեռներ, անծանոթ հովտին
        Մընաց՝ հայրենյաց անձուկն իր սըրտին.
        — Ո՜հ, լերունք ծաղկած, ո՜հ, ջուրք ծիծաղկոտ,
        Զանուշիկ հովերդ ՚ի յիս ածեք մոտ.
        Հողմո՜ւնք անուշիկք, եկեք մոտ ՚ի յիս,
        Երգս ու շունչս առեք, տարեք ՚ի Մասիս։

        Շարժի՛ր, դե՛հ շարժիր, ավագըդ Մասիս,
        Արձան պարծանաց հայոց աշխարհիս,
        Ահա շունչ ետ քեզ Նահապետն հայոց,
        Հուր ետ հողեղեն ու հոգին հուր-բոց.
        Շնչե, հա՛, շնչե ծըխիկ ծիրանի,
        Որ քո զավակաց հուր նըշան ըլնի...
        Դուք այլ շարժեցեք, մանկըտիք Հայկա,
        Ի եզըր հողուն կօրհնեն ձեզ ահա.
        — Պինդ կացեք, աստված ցողե ՚ի վերեն,
        Ծըլիք ու ծաղկիք, քանց վարդն ՚ի թփին,
        Մի՛ մոռանաք բընիկ աշխարհքն հայոց
        Ու Նահապետին ասացեք հոգոց։"
    },
    {
      "caption": "Համերգ",
      "content": "Վըտակը ժայռից ներքև է թըռչում,
        Թափ առած ընկնում քարերի գըլխին,
        Զարկում ավազին, շաչում է, ճըչում,
        Ճըչում անհանգիստ, փըրփուրը բերնին։

        Ինչպես ծերունին, ձենով պառաված,
        Ձայնակցում է ժիր թոռնիկի երգին,
        Այնպես է ծերուկ անտառը կամաց
        Արձագանք տալի ջըրի աղմուկին։

        Այնինչ բընության զըվարթ համերգի
        Ունկընդիրն անխոս ու հավերժական,
        Ժայռը մտախոհ՝ իր մըռայլ մըտքի
        Ետևից ընկած լըսում է նըրան։"
    },
    {
      "caption": "Հայ ուխտավորին",
      "content": "Գնա՛ս բարով, ա՛յ ուխտավոր,
        Երանի քեզ, հայ ուխտավոր,
        Որ կարոտով ու սիրառատ
        Ուխտ ես գնում դեպ Արարատ։
        Զեփյուռներով, ծաղկանց բույրով,
        Ինչպես ծնող սիրագորով,
        Քեզ կողջունեն զմրուխտ հագած
        Գեղամ սարերն ու Արագած,
        Ու կարոտած աչքի նըման
        Քեզ կըժպտա վճիտ Սևան,
        Որ լեռների շուքերի հետ
        Խաղ է անում, խայտում վետ-վետ,
        Փայլփլում է ծըփանքներով,
        Հորինում է լույսերի ծով,
        Եվ մերթ վշտով ու տխրությամբ
        Սևանում է, ինչպես մութ ամպ...


        Հապա էն սա՜րն, էն սար հսկան,
        Էն սարերի սարն ու արքան,
        Լազուր երկնի ծոցը մըտած,
        Ճերմակ գլուխն ամպեր փաթթած,
        Ահա կանգնեց ծանր ու տրտում
        Քու առաջևն ու քու սրտում...
        Է՜, նա արդեն քանի սև դար
        Պերճ գագաթովն իր ձյունափառ
        Շողշողում է, փայլատակում,
        Եվ ուխտավոր հայի հոգում
        Հպարտության ծնում թունդեր
        Եվ սիրելի երազ՝ թե դեռ
        ﻿Էն երկնահաս Մասյաց կատար,
        Ուր հին տապանն առավ դադար,
        Դադար կառնեն փառքերն մեր հին,
        Որ նորափայլ իջնեն կըրկին...


        Հենց խոնարհես աչքերըդ ցած,
        Լայն դաշտի մեջ, առջևդ հանկարծ,
        Մառախուղից իր խաչի հետ
        Կըբարձրանա մի սուր գըմբեթ,
        Որ կըխոսի մարդու հոգուն՝
        — «Խաղաղութիւն ամենեցուն»...
        Էնտեղ էն հին դարերից վեր,
        Երկնաքարոզ, հուժկու ձայներ,
        Սահակ Պարթև, Ներսես մեծին
        Խաղաղություն քարոզեցին։
        Էնտեղ լցված ահեղ հոգով,
        Աստվածային իր տեսիլքով,
        «Էջմիածինն ի Հօրէ»,
        Որ Հայաստան լուսավորե։
        Ու լույսն առան ծավալեցին
        Լուսավորիչն ու մեծ Տրդատ,
        Ու տակավին այնտեղ կեցած
        Կըսավառնեն հոգիացած։"
    },
    {
      "caption": "Հայի զարմանքը",
      "content": "Մեր բեմի ծիծաղ, քսանհինգ տարի
        Դու հըրճվանք տվիր այսքան սրտերի.
        Անձայն թաքցըրիր ցավերըդ ներքին,
        Եվ այդ հանճարեղ ծաղրը քո դեմքին
        Դարձար հայկական բեմի պարծանքը.
        Բայց այդ չըշարժեց հայի զարմանքը։

        Սիրելիդ մեռավ, և նա դագաղում՝
        Դու խեղկատակի դեր էիր խաղում.
        Միմոսի ճամուկ, երկայն գըդակով,
        Ծիծաղում էիր հըզոր կատակով,
        Զսպելով հոգուդ անհուն տանջանքը.
        Այդ էլ չըշարժեց հայի զարմանքը։

        Քո շըքեղ խաղով մարդիկ հիացան,
        Ծափեր զարկեցին ու գոհ հեռացան.
        Դու տուն գնացիր հոգնած, վաստակած,
        Ոչ փող ունեիր, ոչ մի պատառ հաց,
        Եվ սակայն տարար այդ չարքաշ կյանքը.
        Այդ էլ չըշարժեց հայի զարմանքը։

        Դու քո ահագին, հսկա շնորհքով
        Շատ տառապեցիր անտրտունջ հոգով,
        Աղքատ, անընկեր, անօգ ու անգործ
        Երկար շրջեցիր փողոցից փողոց,
        Վերջը գնացիր ու մտար բանկը.
        Այդ էլ չըշարժեց հայի զարմանքը։

        Բայց չըկարացիր քեզ լավ մշակել,
        Եվ ինչպես շատերն էին գուշակել,
        Համաշխարհայի՜ն արտիստ չըդարձար,
        Ոչ ուսում առար, ոչ դպրո՜ց անցար...
        Ի զուր փչացրիր քո ձիրքն ու կյանքը...
        Այդ սաստիկ շարժեց հայի զարմանքը։"
    },
    {
      "caption": "Հայի տրտունջը",
      "content": "Զարմանք բան է մեր բախտն, ախպեր,
        Հայ գործիչին ինչ էլ անես,
        Լավ տեղ կըտաս, պատիվ թե սեր,
        Վերջը պետք է դու փոշմանես.
        Ահա, ես ձեզ համրեմ մի-մի,
        Մեղքն, ասացեք, ո՞ւմն է հիմի...
        Չէ, մեզանում, աստված վկա,
        Արժանավոր մի մարդ չըկա։

        Պոետն, ասին, տաղանդ ունի,
        Մենք էլ դրինք գործակատար,
        Բայց տեր աստված հեռու տանի—
        Հաշիվն այնպես խառնեց իրար,
        Այնպես անկարգ, ցրված եղավ,
        Որ խազեյնի զահլեն փախավ...
        Չէ, մեզանում, աստված վկա,
        Մի շնորհքով... պոետ չըկա։

        Դերասանին շատ գովեցին,
        Այնքան ասին— գլուխ տարան,
        Մենք էլ տարանք... բանկի միջին
        Մի հեշտ պաշտոն տվինք իրան,
        Մի հեշտ պաշտոն, բայց տես այն էլ
        Կարենո՞ւմ է գլուխ հանել...
        Չէ, մեզանում, աստված վկա,
        Մի հատ կարգին... արտիստ չըկա։

        Վիպասանին քանքար ասին,
        Մենք էլ արինք... աստվածաբան,
        Բայց մի հարցրեք նրա մասին,
        Թե ի՞նչ կասի սովրող տղան—
        Չէ իմանում պատմել իրավ,
        Թե Քրիստոսն ինչպես հարյավ...
        Չէ, մեզանում, աստված վկա,
        Կարգին... մի վեպ գրող չըկա։

        Հայրենասեր և հոգեխոս
        Քարոզիչ էր մեծ ու բարի,
        Մենք էլ արինք... պոլիտիկոս,
        Ասինք՝ թող մեզ կառավարի.
        Բայց գործերը այնպես տարավ,
        Որ աշխարքը լեզու առավ...
        Չէ, մեզանում, աստված վկա,
        Մի հասկացող... գլուխ չըկա։

        Վերջը, խոսքս կտրում եմ կարճ,
        Ով որ մեր մեջ ձայն է հանում,
        Մենք քաշում ենք այսպես առաջ,
        Բայց միշտ նրանք ետ են գնում.
        Դուրս է գալիս մի օր հանկարծ,
        Որ խաբված ենք աչքներս բաց...
        Չէ, մեզանում, աստված վկա,
        Մի ընդունակ գործող չըկա։"
    },
    {
      "caption": "Հայի ցավը",
      "content": "Հայը թեև շատ ցավ ունի,
        Բայց ողջ մեկ չեն նրա համար,
        Մինն է նրան միայն սիրելի,
        Նրա հոգուն, խելքին հարմար։

        Առեք, ահա, մեր թերթերը.
        Ամեն տեղից գրում են միշտ,
        Թե՝ տըգետ է մեր տերտերը,
        Խիղճը մեռած, բարքն ամբարիշտ։

        Ձեռք ես առնում— էլ բան չըկա—
        Մեր տերտերը ագահ, տըգետ,
        Մատաղահաս մի աղջկա
        Պըսակել է մի ծերի հետ։

        Շուռ ես տալիս, այլ տեղ— կարդում.
        Մնացել են մարդիկ խաթում.
        Տերտերն այնտեղ լոթի մի մարդ,
        Գիշեր-ցերեկ խաղում է կարտ։

        Մի ուրիշ տեղ տերտերն անկին
        (Աստված հայից հեռու տանի)
        Քանի տարի ծուխի միջին
        Կին է պահում ապօրինի...

        Հապա այստեղ— մեր կենտրոնում՝
        Հայ տերտերը դրժած ուխտին,
        Առանց վարձի չէ կամենում
        Հողին հանձնել հայ պանդուխտին։

        Այսպես անվերջ ու անխըտիր
        Ուր որ գնաս, մի կարճ խոսքով,
        Շուշի, Ղզլար, Բաթում, Իգդիր,
        Կարս, Երևան, Ղազախ, Մոսկով,

        Գորի, Գանձակ, Փիբ, Ասխաբադ,
        Բաքու, Նուխի, Թիֆլիս, Թելավ,
        Ամեն տեղ էլ տերտերը վատ,
        Ազգի գլխին դարձել է ցավ...

        Եվ խեղճ ազգը շատ մտածեց,
        Վերջը մի ճար գտավ սըրան,—
        Շատ հոգևոր դպրոց բացեց,
        Մինչև անգամ՝ ընծայարան...

        Բայց ահա մեր խելոքները
        Հարց են դնում այսօր կրկին—
        Խելքի՞ կըգա հայ տերտերը,
        Եթե ուսում առնի կարգին։

        Եվ շատ ճիշտ է այս կասկածը.
        Թե ուսումը խելոքացներ,
        Մի՞թե ուսում առած մարդը
        Այս տեսակ բան կհարցըներ։

        Այսպես մեր հին ցավը էլի
        Մնաց ընդմիշտ անբուժելի,
        Եվ հայ թերթը շատ տարի դեռ
        Պիտի գրի՝ տերտեր, տերտեր..."
    },
    {
      "caption": "Հայոց լեռներում",
      "content": "Մեր ճամփեն խավար, մեր ճամփեն գիշեր,
        Ու մենք անհատնում
        Էն անլույս մըթնում
        Երկա՜ր դարերով գընում ենք դեպ վեր
        Հայոց լեռներում,
        Դըժար լեռներում։

        Տանում ենք հընուց մեր գանձերն անգին,
        Մեր գանձերը ծով,
        Ինչ որ դարերով
        Երկնել է, ծընել մեր խորունկ հոգին
        Հայոց լեռներում,
        Բարձըր լեռներում։

        Բայց քանի անգամ շեկ անապատի
        Օրդուները սև
        Իրարու ետև
        Եկա՜ն, զարկեցին մեր քարվանն ազնիվ
        Հայոց լեռներում,
        Արնոտ լեռներում։

        Ու մեր քարվանը շըփոթ, սոսկահար,
        Թալանված, ջարդված
        Ու հատված-հատված
        Տանում է իրեն վերքերն անհամար
        Հայոց լեռներում,
        Սուգի լեռներում։

        Ու մեր աչքերը նայում են կարոտ
        Հեռու աստղերին,
        Երկընքի ծերին,
        Թե երբ կըբացվի պայծառ առավոտ
        Հայոց լեռներում,
        Կանաչ լեռներում։"
    },
    {
      "caption": "Հայոց վիշտը",
      "content": "Հայոց վիշտը անհուն մի ծով,
        Խավար մի ծով ահագին,
        Էն սև ծովում տառապելով,
        Լող է տալիս իմ հոգին:

        Մերթ զայրացկոտ ծառս է լինում
        Մինչև երկինք կապուտակ,
        Ու մերթ հոգնած սուզվում, իջնում
        Դեպի խորքերն անհատակ։

        Ոչ հատակն է գտնում անվերջ
        Ու ոչ հասնում երկնքին...
        Հայոց վշտի մեծ ծովի մեջ
        Տառապում է իմ հոգին:"
    },
    {
      "caption": "Հայրենիքիս հետ",
      "content": "Վաղուց թեև իմ հայացքը Անհայտին է ու հեռվում
        Ու իմ սիրտը իմ մըտքի հետ անհուններն է թափառում,
        Բայց կարոտով ամեն անգամ երբ դառնում եմ դեպի քեզ՝
        Մըղկըտում է սիրտըս անվերջ քո թառանչից աղեկեզ,
        Ու գաղթական զավակներիդ լուռ շարքերից ուժասպառ,
        Ե՛վ գյուղերից, և՛ շեներից՝ տըխո՜ւր, դատարկ ու խավար,
        Զարկվա՜ծ հայրենիք,
        Զըրկվա՜ծ հայրենիք։

        Խըռնըվում են մըտքիս հանդեպ բանակները անհամար,
        Տըրորում են քո երեսը, քո դաշտերը ծաղկավառ,
        Ու ջարդարար ոհմակները աղաղակով վայրենի,
        Ավարներով, ավերներով, խընջույքներով արյունի,
        Որ դարձըրին քեզ մըշտական սև ու սուգի մի հովիտ,
        Խեղճ ու լալկան քո երգերով, հայացքներով անժըպիտ,
        Ողբի՜ հայրենիք,
        Որբի՜ հայրենիք։

        Բայց հին ու նոր քո վերքերով կանգնած ես դու կենդանի,
        Կանգնած խոհո՜ւն, խորհըրդավոր ճամփին նորի ու հընի.
        Հառաչանքով սըրտի խորքից խոսք ես խոսում աստծու հետ
        Ու խորհում ես խորին խորհուրդ տանջանքներում չարաղետ,
        Խորհում ես դու էն մեծ խոսքը, որ տի ասես աշխարհքին
        Ու պիտ դառնաս էն երկիրը, ուր ձըգտում է մեր հոգին―
        Հույսի՜ հայրենիք,
        Լույսի՜ հայրենիք։

        Ու պիտի գա հանուր կյանքի արշալույսը վառ հագած,
        Հազա՜ր-հազար լուսապայծառ հոգիներով ճառագած,
        Ու երկնահաս քո բարձունքին, Արարատի սուրբ լանջին,
        Կենսաժըպիտ իր շողերը պիտի ժըպտան առաջին,
        Ու պոետներ, որ չեն պըղծել իրենց շուրթերն անեծքով,
        Պիտի գովեն քո նոր կյանքը նոր երգերով, նոր խոսքով,
        Իմ նո՜ր հայրենիք,
        Հըզո՜ր հայրենիք․․․"
    },
    {
      "caption": "Հաշտություն",
      "content": "Կովկասի ամպած երկինքը պարզվեց
        Հեռու հարավում, շողակի նման,
        Հսկա Մասիսի գագաթը փայլեց
        Վիթխարի Կազբեկ սարի հանդիման.

        «Ողջո՜ւյն բարեկամ»,— Մասիսն որոտաց՝
        Թունդ կայծակների ձայնով ահաբեր.
        Եվ մեծ Կովկասի լեռները հանկարծ
        Խուլ դղրդացին. «Ողջո՜ւյն քեզ, ընկեր։

        Մենք հին փառքերով ու նոր ցավերով
        Ազգականներ ենք, իրար խորթացած,
        Մտաբերո՞ւմ ես, որքան ենք սիրով
        Միասին կանգնել փոթորկի դիմաց...

        Բայց ի՜նչ փոխվել ես մի քանի դարում,
        Էլ չես շողշողում ամպերից վերև.
        Ինչո՞ւ ես այդպես թխպոտ երևում,
        Դու էլ իմ ցավիցն ունես ակներև»։

        Կովկասի երկինքն ամպեց վերստին,
        Ճայթեցին անթիվ կայծակներ ահեղ,
        Այն սեգ լեռները համբուրվում էին,
        Եվ ուրախության արցունքն էր հեղեղ։"
    },
    {
      "caption": "Հարություն",
      "content": "Քրիստոս հարյավ... երկինք գնաց,
        Երկրում թողեց պատվերներ.
        Բայց պատվերը գրքում մնաց,
        Եվ աշխարհքը հեծում է դեռ։

        Դեռ կուրացած ժանգ արծաթից՝
        Մատնություններ են անում,
        Եվ փախչելով արդար դատից՝
        Միշտ ձեռքերն են լվանում։

        Ապտակում են դեռ ծաղրելով
        Անմեղության ճակատին,
        Եվ հարության օր տոնելով՝
        Խաչ են հանում ճշմարտին։

        Ո՜հ, կարճամիտ անզգամներ,
        Դրանք այսօր կըմեռնեն,
        Բայց վաղը ձեր փոշու վրա
        Նոր փառքերով կըհառնեն։"
    },
    {
      "caption": "Հին օրհնություն",
      "content": "Կանաչ, վիթխարի ընկուզենու տակ,
        Իրենց հասակի կարգով, ծալպատակ,
        Միասին բազմած,
        Մի շըրջան կազմած,
        Քեֆ էին անում
        Եվ ուրախանում
        Մեր հըսկա պապերն ու մեր հայրերը՝
        Գյուղի տերերը։

        Մենք, առույգ ու ժիր գեղջուկ մանուկներ,
        Երեք դասընկեր,
        Նըրանց առաջին գըլխաբաց կանգնած,
        Ձեռքներըս խոնարհ սըրտներիս դըրած,
        Զի՜լ, ուժեղ ձայնով նըրանց ըսպասում―
        Տաղ էինք ասում։

        Երբ զըվարթաձայն մեր երգը լըռեց,
        Մըռայլ թամադեն բեխերն ոլորեց,
        Նըրա հետ վերցրին լիք բաժակները
        Բոլոր մեծերը
        Ու մեզ օրհնեցին. ― «Ապրե՛ք, երեխե՛ք,
        Բայց մեզ պես չապրեք...»

        Ժամանակ անցավ, նրանք էլ անցան,
        Զըվարթ երգերըս վըշտալի դարձան.
        Ու ես հիշեցի մեր օրը լալիս,
        Թե մեզ օրհնելիս
        Ինչու ասացին. — «Ապրե՛ք, երեխե՛ք,
        Բայց մեզ պես չապրեք...»

        Խաղաղությո՜ւն ձեզ, մեր անբա՛խտ պապեր,
        Ձեզ տանջող ցավը մե՛զ էլ է պատել։
        Այժըմ, տըխրության թե քեֆի ժամին,
        Մենք էլ՝ օրհնելիս մեր զավակներին՝
        Ձեր խոսքն ենք ասում. ― «Ապրե՛ք, երեխե՛ք,
        Բայց մեզ պես չապրեք...»"
    },
    {
      "caption": "Հիշի՜ր...",
      "content": "Յուր չար բախտի ճանկում բռնված՝
        Նա քեզանից հեռու մնաց.—
        Սիրեցի քեզ հեռվից
        Զրկված քո բույրից,
        Եվ տանջվեց թաքուն
        Գիշերը անքուն։

        Նորա սերը մնաց անհաս,
        Բայց անունը չըմոռանաս.—
        Պահի՛ր քո մտքում,
        Հիշի՛ր աղոթքում.
        Եվ քո սրտում նա
        Թող անմահանա։"
    },
    {
      "caption": "Հիշողություն հայրենիքից",
      "content": "Այս կրծքի տակ ապականված,
        Հեռու կյանքի ժըխորից,
        Դեռ մի հնչյուն կա պահպանված
        Իմ մանկության օրերից։

        Եվ երբեմն պատահում է,
        Որ հնչում է նա հստակ,
        Կյանքի ձայնը նշկահում է—
        Ես շնչում եմ համարձակ։

        Պայծառ շողերն հիշողության
        Մտնում են ծոցն անցյալի,
        Լուսավորում իմ մանկության
        Անհոգ պատկերն անձկալի։

        Ահա երկինքն իմ հայրենի—
        Հայի սրտի նման պարզ,
        Ահա երկիրն իմ հայրենի–
        Կանաչազարդ հանապազ։

        Ողջույն ձեզ, ո՛վ ուրախ, ազատ,
        Անցած օրեր իմ մանկության...
        Ա՛խ, ձեզանից ինձ մի բացատ
        Անջատել է հավիտյան։

        Ահա փոքրիկ իմ քույրերը
        Խաղ են անում միասին,
        Օ՜հ, անհանգիստ, չար եղբայրը
        Նրանց ծեծում է կրկին...

        Մորս ձայնը մեղեդիական
        Ահա հնչում է քնքույշ,
        Նրա հայացքը մայրական
        Ինձ հետևում է զգույշ։

        Ահա կանգնած է իմ առաջ
        Մեր բազմահոգ գյուղացին,
        Մեծամարմին և քաջալանջ,
        Ծիծաղ չըկա երեսին։

        Ո՛հ, լսում եմ նրա երգը
        Միանման ու տխուր.
        Լայնաբերան նրա վերքը
        Մեծանում է օր-ավուր...

        Ահա թշվառ հայ գեղջկուհին,
        Դեմքը վշտոտ ու նիհար.
        Պատառոտած մի շոր հագին,
        Չարչարվում է անդադար։

        Ահա ծերուկը, շարժելով
        Ալիքները, առաջվան
        Կյանքն է հիշում հառաչելով
        Եվ մտնում է գերեզման...

        Եվ պարզ աչքով ես տեսնում եմ
        Հայրենիքս ծաղկավետ,
        Այն ճոխ երկրից ես լսում եմ
        Անհոգ ծիծաղ լացի հետ...

        Դալարագեղ նրա հովտում
        Ի՜նչ աղմուկ է վայրենի,—
        Գետի գոռոց և որոտում
        Հազարավոր ձայների։

        Ահա նրա լուռ, ահավոր
        Խաղաղ գիշերն աստղաշատ,
        Ահա նրա հանդիսավոր
        Առավոտը ցողապատ.

        Նրա ձորերն անդնդափոս
        Եվ բարձրաբերձ քարափը,
        Նրա սարերն ու հորդահոս
        Սովորական տարափը.

        Երբ որ կայծակը շեշտակի
        Ահեղորոտ իջնում է,
        Անտառապատ և վիթխարի
        Լերանց կրծքին հանգչում է։

        Ի՜նչ սիրուն է և հոյակապ
        Հայրենիքս վշտակիր,
        Եվ դու, մերժած սեր իմ հրատապ,
        Այն լեռների մեջ հանգիր։"
    },
    {
      "caption": "Հոգեհանգիստ",
      "content": "Ու վեր կացա ես, որ մեր հայրենի օրենքովը հին՝
        Վերջին հանգիստը կարդամ իմ ազգի անբախտ զոհերին,
        Որ շեն ու քաղաք, որ սար ու հովիտ, ծովից մինչև ծով
        Մարած են, մեռած, փըռված ու ցըրված հազար հազարով...

        Ու կըրակ առա հայոց հրդեհի կարմիր բոցերից,
        Էն խաղաղ ու պաղ երկնքի ծոցում վառեցի նորից
        Մասիսն ու Արան, Սիփանն ու Սըրմանց, Նեմրութ, Թանդուրեք,
        Հայոց աշխարհքի մեծ կերոնները վառեցի մեկ-մեկ,
        Սուրբ Արագածի կանթեղն էլ, ինչպես հեռավոր արև,
        Անհաս, աննըվազ, միշտ վառ ու պայծառ, իմ գըլխի վերև...

        Կանգնեցի խոժոռ, մենակ ու հաստատ, Մասիսի նըման,
        Կանչեցի թըշվառ էն հոգիներին՝ ցըրված հավիտյան
        Մինչև Միջագետք, մինչև Ասորիք, մինչև Ծովն հայոց,
        Մինչև Հելլեսպոնտ, մինչև Պոնտոսի ափերն ալեկոծ։
        — Հանգե՜ք, իմ որբե՜ր... իզո՜ւր են հուզմունք, իզո՜ւր և անշահ...
        Մարդակեր գազան՝ մարդը՝ դեռ երկար էսպես կըմնա...

        Աջիցըս Եփրատ, ձախիցըս Տիգրիս՝ ահեղ ձեներով,
        Սաղմոս կարդալով՝ անցան, գընացին խոր-խոր ձորերով,
        Ամպերն էլ ելան Ձիրավի ձորից, հըսկա բուրվառից,
        Ճանապարհ ընկան ծաղկանց սարերից, Հայկական պարից,
        Բույլ-բույլ, բուրավետ, շարժվեցին դեպի կողմերը հեռու,
        Գոհար ցողելու, ծաղկունք բուրելու, բուրմունք խընկելու
        Մինչև Միջագետք, մինչև Ասորիք, մինչև Ծովն հայոց,
        Մինչև Հելլեսպոնտ, մինչև Պոնտոսի ափերն ալեկոծ...
        — Հանգե՜ք, իմ որբեր... իզո՜ւր են հուզմունք, իզո՜ւր և անշահ...
        Մարդակեր գազան՝ մարդը՝ դեռ երկար էսպես կըմնա..."
    },
    {
      "caption": "Հրաժեշտ",
      "content": "Այստեղ ահա կըբաժանվենք
        Մնաս բարյավ, սիրելի.
        Այսպես ես չեմ ցավել երբեք
        Դառնությունով սիրտս լի։

        Այստեղ ահա քեզ թողնում եմ
        Եվ չգիտեմ, ուր կերթաս.
        Կասկածներից ես դողում եմ...
        Թող պահպանե քեզ աստված։

        Ա՛խ, առանց քեզ տխուր կյանքիս
        Օրը տարի կդառնա,
        Բայց, ուր լինիս, դարձյալ հոգիս
        Շուրջդ պիտի թրթռա։

        Մնաս բարյավ, բայց միշտ հիշիր,
        Որ քեզ շատ եմ կարոտել,
        Եվ տեսության ժամի համար
        Չըմոռանաս աղոթել։"
    },
    {
      "caption": "Ճախարակ",
      "content": "Մանի՛, մանի՛, ճախարակ,
        Նըստենք բանի, ճախարակ,
        Անտերին տեր, ճախարակ,
        Որբերին հեր, ճախարակ։

        Լուսնյակը դուրս է եկել,
        Աչքերիս լուս է եկել։
        Լուսնի լուսով մանեմ ես,
        Սիպտակ ոստեր անեմ ես,
        Աղքատ օրով ու լացով
        Որբեր պահեմ մանածով։

        Մանի՛, մանի՛, ճախարակ,
        Նըստենք բանի, ճախարակ,
        Անտերին տեր, ճախարակ,
        Որբերին հեր, ճախարակ։"
    },
    {
      "caption": "Ճնճղուկներ",
      "content": "Կոտ ու կես կորեկ ունեմ ցանելու համար,
        Ճնճղուկներ թռան եկան ուտելու համար,
        Կռացա քար վեր առա զարկելու համար,
        Ղասաբներ դանակ բերին մորթելու համար,
        Աղջիկներ թև քաշեցին փետրելու համար։
        Պառավներ պղինձ դրին եփելու համար։
        Դուռ-դրկից շուրջ բազմեցին ուտելու համար,
        Տերտերներ խաչով եկան օրհնելու համար,
        Աշուղներ սազով եկան գովելու համար.
        Ա՛յ ճնճղուկիկ,
        Կարմիր տոտիկ,
        Սիպտակ փորիկ,
        Ուտեն կուտիկ,
        Խմեն ջրիկ
        Առվի եզրիկ,
        Պստիկ-մստիկ,
        Փախչեն երթան ման գալու համար։"
    },
    {
      "caption": "Մանկություն",
      "content": "Երբ որ գարշելով տեսնում եմ շուրջս
        Մոլեգնած կյանքի պատկերը ցավոտ,
        Հաճախ, մանկությո՛ւն, խռոված հոգուս
        Ներկայանում ես ինչպես առավոտ։

        Եվ մանկան նման արտասվում եմ ես,
        Երբ այս օրերում, չարությամբ լցված,
        Քեզ, սուրբ մանկություն, հիշում եմ ինչպես
        Երազի տեսիլք անհետ չըքացած։

        Ինչպես արևի ճաճանչը վերջին
        Թռչում է հանկարծ, տիրում է խավար,
        Այնպես շողացիր և անցար կրկին,
        Մնացի անզոր, ցոփ կյանքին ավար։

        Թե հնար լիներ մի անգամ դարձյալ
        Դառնալ քո գիրկը... ա՛խ, ի՞նչ եմ ասում,
        Այդ անհնար է. արդեն հանդերձյալ
        Կյանքի ճամփան է իմ առջև բացվում։

        Բայց մինչև այնտեղի սոսկալի՜ ուղի,
        Ահա բռնություն, պատիվ անարգած,
        Ահա հառաչանք, արտասուք աղի,
        Ահա սև նախանձ և սեր սակարկած...

        Կըմեռնեմ և ես այս ցավերի տակ
        Ինձ հետ տանելով շատ իղձ ու փափագ,
        Իսկ այս աշխարհից և ոչ մի պսակ —
        Միայն քո անմեղ, քո սուրբ հիշատակ։

        Մի տխրատեսիլ գուցե գերեզման
        Անցվորականից խնդրե մի բերան
        Ողորմի ասել... ո՞վ գիտե, և այն
        Կըլինի՞ արդյոք, կընայե՞ն նորան..."
    },
    {
      "caption": "Մանուկն ու ջուրը",
      "content": "Ամպոտ սարեն ուրախ ձենով
        Ջուր է գալիս, անցնում շենով։
        Մի թուխ մանուկ դուրս է վազել,
        Ձեռքն ու երես պաղ լըվացել,
        Լըվացել է ձեռքն ու երես,
        Ու դարձել է՝ խոսել էսպես.

        — Դու ո՞ր սարեն կուգաս ջըրի՛կ,
        Իմ պաղ ջըրիկ ու անուշիկ։
        — Ես էն սարեն կուգամ մըթին,
        Որ հին ու նոր ձյունն է գլխին։

        — Դու ո՞ր առուն կերթաս, ջըրի՛կ.
        Իմ պաղ ջըրիկ ու անուշիկ։
        — Ես էն առուն կերթամ զվարթ,
        Ուր ափերն են շուշան ու վարդ։

        — Դու ո՞ր այգին կերթաս, ջըրի՛կ.
        Իմ պաղ ջըրիկ ու անուշիկ։
        — Ես էն այգին կերթամ դալար,
        Որ տերն է ժիր մեջն այգեպան։"
    },
    {
      "caption": "Մարգարե",
      "content": "Երբ որ վեհության կնիքը ճակատին
        Եվ ճշմարտության սուրբ պատգամներով
        Նա հայտնվեցավ մոլար աշխարքին
        Եվ դարձ քարոզեց հրաթափ լեզվով,

        Նրա աստվածային ձայնից սարսափած
        Գիշերատեսիլ մարդիկ հուզվեցին,
        Իրանց սեղանից վեր կացան հարբած,
        Մոլեգնության մեջ աղաղակեցին.

        — Ո՞վ ես դուն, արի՛, այս մեր հանցավոր
        Ուրախությանը մասնակից եղիր,
        Կամ թո՛ղ վայելենք մեր կյանքն անցավոր,
        Թե չէ՝ խիստ պատժի քարերից փախիր։

        Սակայն անվհատ նա հառաջ գնաց
        Անուշադիր յուր անձի վնասին,
        Մոլորությունը ներելով մարդկանց՝
        Հոգ տարավ նրանց փրկության մասին։

        Եվ երբ որ լուսո նա ջահը ձեռքին
        Մոտեցավ կորստյան փոսի եզերքին,
        Ապերախտ ձեռքով ամբոխը խավար
        Զարկեց, խորտակեց ջահը փրկարար։

        Ժամանակ անցավ. թշվառ ամբոխին
        Արդեն փորձանքը վրա էր հասած,
        Երբ ուշքի եկավ, վայ տվեց գլխին.—
        «Նա մարգարե էր, նա իրավ ասաց»։"
    },
    {
      "caption": "Մեր ազգային վիպասան Պերճ Պռոշյանցին՝ իր քառասնամյակին",
      "content": "Այնտեղ ծնված ու մեծացած,
        Ուր դարեվոր վըշտերն հայի
        Ծանր ու մռայլ կան լեռնացած,
        Ինչպես Մասիսն այն վիթխարի։

        Դու ընտրեցիր քեզ ուսուցիչ
        Ազգի վերքերն ողբերգողին,
        Քառսուն տարի ձեռքիդ գըրիչ,
        Անցար, բռնած նորա ուղին։

        Հայ գյուղացին ցավեր ուներ
        Խեղդված իրան խուլ խրճիթում,
        Այն ցավերին լեզու տըվիր
        Ու խոսեցրիր ամեն սըրտում։

        Այդ սրբազան գործի համար,
        Այժմ ահա, ծեր օրերիդ,
        Մենք գալիս ենք երախտապարտ
        Պըսակ դընել ալիքներիդ։

        Եվ թող ապրի անմահ փառքով,
        Ով որ ցավը թույլ թըշվառի
        Կարեկցության հզոր խոսքով
        Դարձնում է ցավն իր աշխարհի։"
    },
    {
      "caption": "Մեր նախորդներին",
      "content": "Երանի՜ էր ձեզ, գովված երգիչներ,
        Դուք երգում էիք վաղ առավոտյան,
        Երբոր երազներն ապրում էին դեռ,
        Ոսկի երազներն հայի փըրկության։

        Ձեր թարմ երգերում կար մի հայրենիք,
        Խրո՜խտ, վեհապա՜նծ, թեպետև գերի,
        Եվ ձեր քընարի ձայներն երջանիկ՝
        Լիքը հըրճվանքով գալոց օրերի։

        Ա՜խ, նա հոշոտվեց մեր աչքի առջև
        Եվ մեր ըզգայուն սըրտերն իրեն հետ,
        Ոսկի երազներ՝ միրաժի նըման՝
        Մեր անապատում չըքացան անհետ։

        Եվ մենք խորտակված մեր կյանքի ծեգից,
        Անհույս ու դալուկ, ճակատներըս ցած,
        Ընկնում է քընար մեր մատաղ ձեռքից,
        Ընկնում են սըրտից և՛ երգ, և՛ աստված։"
    },
    {
      "caption": "Մեր ուխտը",
      "content": "Մենք ուխտ ունենք՝ միշտ դեպի լույս,
        Ու գընում ենք մեր ճամփով,
        Մըրրիկներով պատած անհույս,
        Սև խավարով, մութ ամպով։

        Մենք անցել ենք արյան ծովեր,
        Սուր ենք տեսել ու կըրակ,
        Մեր ճակատը դեմ ենք արել
        Մըրրիկներին հակառակ։

        Ու թեպետև պատառ-պատառ
        Մեր դըրոշը սըրբազան,
        Ու մենք չունենք տեղ ու դադար՝
        Երկրից երկիր ցիրուցան։

        Բայց գընում ենք մենք անվեհեր
        Զարկերի տակ չար բախտի,
        Մեր աչքերը միշտ դեպի վեր՝
        Դեպի լույսը մեր ուխտի։"
    },
    {
      "caption": "Մի հառաչանք",
      "content": "Ես տեսա հսկա
        Տաղանդի մի գործ՝
        Անհաշտ Պոնտոսի
        Ափերն ալեկոծ.
        Տեսա ծովափնյա
        Ժայռերը մեծ-մեծ,
        Տեսա, հիացա,
        Ու սիրտս բացվեց.
        Ու նըրա միջից,
        Որպես վանդակից
        Արծիվը գերի,
        Մի կարոտալի
        Հառաչանք թռավ,
        Ծուխ դարձավ, կորավ
        Դեպի ժայռերը
        Իմ հայրենիքի,
        Դեպի վայրերը
        Իմ անցած կյանքի։"
    },
    {
      "caption": "Միամիտներին",
      "content": "Երանի է ձեզ, որ չեք հասկանում,
        Թե մարդիկ ինչու ինչեր են անում,
        Երանի ձեզ, որ մարդու չեք զրկում
        Եվ ոչ ձեզ հասած հարվածն եք զգում.
        Երանի ձեզ, որ ոչինչ չըգիտեք,
        Որ հոգով անդորր, սրտով հանգիստ եք։"
    },
    {
      "caption": "Մոռացված սեր",
      "content": "Սիրում էի երբեմըն քեզ...
        Այժըմ ևս տակավին
        Իմ սրտումը դու ապրում ես,
        Բայց ոչ ուժով քո նախկին։

        Առաջ հընչում էիր մաքուր,
        Որպես աղոթք իմ հոգում,
        Որպես սիրո նախանձ ու հուր՝
        Տաք արյունս բորբոքում։

        Այժմ՝ որպես վաղուց մեռած
        Բարեկամի հիշատակ,
        Կամ մանկության օրով սիրած
        Մի հին երգի եղանակ...

        Եվ անունըդ այժմ տալիս,
        Էլ «հոգյակ» չեմ ես ասում,
        Չեմ աշխատում քուն մտնելիս,
        Որ քեզ տեսնեմ երազում։

        Բայց զարմանքով երբեմնապես
        Մտածում եմ ակամա,
        Ինչո՞ւ էլ դու սիրելի չես,
        Ինչո՞ւ ես քեզ մոռացա..."
    },
    {
      "caption": "Մոռացված վարդեր",
      "content": "Ձեր վարդերը թողիք մեզ մոտ,
        Ափսոսում եմ ես սըրտանց,
        Եվ նրանց բույրն անուշահոտ
        Ափսոսանքով է լըցված։

        Ափսո՜ս, ափսո՜ս... ինչո՞ւ եք դուք
        Ձեր վարդերը մոռանում.
        Չէ՞ կան բաներ մեր կյանքի մեջ,
        Որ մոռանալ չի լինում.—

        Չեն մոռանալ աղջիկ ու սեր,
        Չեն մոռանալ վարդ ու բույր...
        Առանց նրանց՝ կյանքը ձմեռ
        Ու գիշեր է սևաթույր։

        Թե մոռացան— առավոտը,
        (Մի գիշեր է միայն անցնում),
        Ո՛չ այն սիրտը, ո՛չ այն հոտը
        Էլ չեն գըտնիլ նըրանցում...

        Ձեր մոռացած այն վարդերը
        Ուղարկում եմ ես ահա,
        Դեռ մնում են ողջ թերթերը,
        Բայց բուրմունքը— էլ չըկա։"
    },
    {
      "caption": "Ն. Բարաթաշվիլու դամբանի վերա",
      "content": "Մխիթարությո՜ւն, սգավոր Վրաստան,
        Ինչո՞ւ է տխրել դեմքըդ այրական.
        Շարժված աճյունը հանգած պոետի
        Շարժե՞ց վերստին ցավը քո սրտի,
        Թե՞ նորա մըթին գերեզմանը խոր
        Որբ հոգուդ համար շատ է ահավոր...

        Կըթաղես, այո՛, դարձյալ քո երգչին,
        Բայց նորա վառած զգացմունքներին
        Չըկա գերեզման և ոչ էլ վախճան.
        Նրանք կենդանի կըմնան հավիտյան,
        Եվ դու նրանցով պիտի մի այլ օր
        Թաղես քեզ մաշող ցավերը բոլոր։

        Եվ քե՜զ, անցավոր շիրիմից շիրիմ,
        Հեգ ժողովրդի երգիչ մտերիմ,
        Քե՜զ, որ տանջվել ես անհանգիստ սրտով,
        Հավիտենական հանգիստ անվրդով։"
    },
    {
      "caption": "Նա նստած էր...",
      "content": "Նա նստած էր դաշնամուրի առաջին,
        Որպես երգի մի վշտացած դիցուհի,
        Եվ, նըվագի հնչյուններով տըխրագին,
        Այնքան ազդու պատմում էր վիշտն յուր սրտի,
        Որ թվում էր այն հիացման ժամին ինձ,
        Թե արցունքն էր հոսում տըխուր աչքերից..."
    },
    {
      "caption": "Նախերգանք",
      "content": "Լեռնե՜ր, ներշընչված դարձյալ ձեզանով,
        Թընդում է հոգիս աշխուժով լըցված,
        Ու ջերմ ըղձերըս, բախտից հալածված,
        Ձեզ մոտ են թըռչում հախուռն երամով։

        Ձե՜զ, ձեզ, վերըստին, ամպամած լեռներ,
        Կյանքի տըխրության ամպերի տակից
        Ես ձայն եմ տալիս ու ծանրաթախիծ
        Հոգուս ձայները ձեզ բերում նըվեր։

        Քեզ մոտ եմ գալիս, իմ հի՜ն տրտմություն,
        Վեհափառ դայակ մանուկ օրերիս,
        Այնժամ էլ չէիր ինձ հանգիստ տալիս՝
        Սըրտիս ականջին խոսելով թաքուն...

        Ո՜վ, որ կանչում ես գիշեր ու ցերեկ
        Հազար ցավերով, հազար ձևերով,—
        Ոգևորության հըզոր թևերով
        Քեզ մոտ եմ գալիս, հայրենի՜ք իմ հեգ։

        Գալիս եմ, բայց ոչ ուրախ երգերով
        Քո ծաղիկներին ծաղիկ ավելցնեմ,
        Այլ դառն հեծության հառաչանքներով
        Էդ անդընդախոր ձորերըդ լըցնեմ։

        Ձորե՜ր, ա՜յ ձորեր, սև, լայնաբերան,
        Սըրտիս էս խորունկ վերքերի նըման.
        Աստծու հարվածի հետքերն եք դուք էլ,
        Ձեզ մոտ եմ գալիս, ուզում եմ երգել։

        Դուք էլ խոսեցե՜ք, դուք էլ պատմեցե՜ք,
        Ձեր անդունդներով եկեք չափվեցե՜ք,
        Դուք է՞լ եք, տեսնեմ, էնքան մեծ ու խոր,
        Ինչքան իմ հոգու թախիծն ահավոր..."
    },
    {
      "caption": "Նահատակ",
      "content": "I

        Փարթամ Կովկասի պարզ երկնքի տակ,
        Երկնաբերձ լեռան զառիվայր կրծքին,
        Հանգչում է վաղուց մի սուրբ նահատակ,
        Կուսական և թավ ծմակի միջին։

        Քանդված է մատուռն, քարերը ցրված,
        Եվ ավերակի վերա սգառած,
        Կանաչ բաղեղով խստապինդ գրկված
        Նիրհում էր ուռին ճյուղերը փռած։

        Խոնարհված էր խաչն յուր պատվանդանից
        Եվ ընկած հեռու սուրբ ավերակից,
        Իսկ գերեզմանը մեծ նահատակի
        Մամռոտ նայում էր խաշամի տակից։

        Գիշերներն այնտեղ կանթեղ չէր վառվում,
        Այցելում էին նրան երեները,
        Եվ միշտ հանգստյան երգ էր հորինում
        Քամին, շարժելով լայն տերևները։

        II

        Այդ լուռ ու խաղաղ վայրում մենացած,
        Երկար ժամանակ աստուծո մարդու
        Անշուք շիրիմը մարդկանցից մնաց
        Անհայտ և անզարդ, առանց այցելու։

        Մինչև որ մի օր աստուծո հրամանով,
        Երազ եկավ մի արդար մարդու մոտ,—
        Թե այս ինչ տեղը թաղված է մի սուրբ,
        Ցավերով լիքը երկրին անծանոթ։

        Այսպիսի հրաշքով նա հայտնվեցավ
        Մարդկային ազգի փրկության համար,
        Եվ հռչակավոր ուխտատեղ դարձավ,
        Բարձրացավ խորան գեղեցկակամար։

        III

        Նա անտրտունջ, ասում է հին բանը,
        Ինչպես քրիստոնյա բարեպաշտ և քաջ,
        Պահելով Տիրոջ սուրբ պատվիրանը,
        Գլուխը թեքեց թշնամու առաջ։

        Եվ արդար մարդիկ տեսել են աչքով,
        Ասում է նույնպես ավանդությունը,
        Որ լույս է իջել երկնային հրաշքով
        Եվ բժշկում է հիվանդությունը։

        Հաճախ բերանովն արժանավորի
        Հայտնել է երկրին աստըծո կամքը,
        Եվ ժողովուրդը գլխովին տեղի
        Ձոնում է նրան իրան հարգանքը։

        Բայց և շատ անգամ յուր զորությունը
        Նա ցույց է տվել մի պատժով արդար,
        Քանդելով մեկի ողջ տեղ ու տունը,
        Մարդկանցն անհայտ մեղքերի համար։

        Նա է մեղավորին տալիս պատիժը,
        Արժանավորին ուզած բարիքը.
        Նա է սահմանում, գործքին համեմատ,
        Մահկանացուի գլխի գալիքը։

        Ահա թե ինչու հայ ժողովուրդը,
        Խաչ կամ նահատակ անունը տալով,
        Զուր է համարում մարդկային ջանքը,—
        Նրա մեծ զորքի վերա հուսալով։

        Կամ երբ որ տերտերն յուր տուփը ձեռքին
        Հայտնվում է նրան կրկին և կրկին,
        Առատ շահելով, հանուն սուրբ խաչին,
        Նա հավատում է թե՝ փրկեց հոգին։

        IV

        Անցնում է անցվոր այն մատրան մոտից
        Երկյուղածությամբ և խաչակնքում,
        Չարատանջ օրով դառնացած սրտից
        Այսպես լիասիրտ աղոթում մտքում.—

        «Ո՜վ սուրբ Նահատակ, գլխովդ պտույտ գամ,
        «Դուն հասցնես ինձ ապրուստ օրական,
        «Քո մեծ զորքովդ, անգութ, անզգամ
        «Թշնամուս ջնջես և առնես կոխան»։

        ***

        Հայոց ժողովուրդն ահա խռնված
        Հետևում է յուր ծերուկ տերտերին՝
        Խաչից խնդրելու, որ բռնված
        Երկինքը խնայե իրան արտերին։

        Թե մի վարակիչ ցավ է տարածված,
        Մարախն ուտում է գյուղացու ցանը,
        Աքս «երկնառաք պատուհասի» դեմ
        «Օրհնած հողն» է միակ դարմանը։

        ***

        Արևը կրակ է թափում վերից.
        Հայուհին ընկած խաչի առաջին,
        Արյուն արցունք է չափում աչերից,
        Օգնություն հայցում, — հիվանդ է որդին։

        Եվ զարդարում է ջերմեռանդ սրտով
        Ծառի ճյուղերը յուր կտրած մազով.
        Ուխտում է երկար պաս ու ծոմ պահել,
        Ինչպես ազդել է խաչը երազով։

        ***

        Ահա մի ծեր կին մաղախն ուսին,
        Որդի չի ծնում մանկատի հարսին,
        Պիտի յոթն գյուղ «խաչի սեր» ման գա,—
        Ամուլ արգանդին խաչը պտուղ տա։

        Տատի ետևից քողը երեսին,
        Ոտքերը բոբիկ, կուչ ու հուպ գալով
        Գնում է հարսը գրավը ձեռքին,
        Իրավ չըգործած մեղքերը լալով։

        ***

        Ահա ուխտավորն ահով ու դողով
        Խմբված լսում է պատգամավորին,
        Որը պատմում է, իրան ծեծելով,
        Ինչ է կամեցել երկինքը որին։

        Սրան մուրազը, նրան աշխարանք,
        Կամ պահանջում է զոհեր ծանրագին.
        Մյուսին ցեղե֊ցեղ նզովք, բանադրանք,
        Որ հայհոյել է յուր ընկնավորին։

        ***

        Փարթամ Կովկասի պարզ երկնքի տակ,
        Ուր չոր քարն էլ է ծլում, կանաչում,
        Տեղացու սիրտը միաժամանակ
        Մի գաղտնի երկյուղ հալում է, մաշում։

        Նա իրան ուժին դեռ չէ հավատում,
        Նա դեռ իրանից դուրս է որոնում
        Բարօրությունըն յուր չարքաշ կյանքի
        Եվ գոհացումն հասած զրկանքի։"
    },
    {
      "caption": "Նկարիչ Գ. Բաշինջաղյանի «Ձորագետը գիշերով» նկարի առջև",
      "content": "Արտի՛ստ, քաջերի այս ձորն ահարկու
        Յուր բնավայրից փոխադրել ես դու.
        Մե՛ծ է արդարև, մեծ է քո հոգին,
        Որ ընդգրկել է ժայռերն ահագին
        Իրենց սեփական խոր մտածմունքով,
        Փրփրուն գետը փայլուն ծփանքով,
        Լուսին-աստղերով կամարը երկնի
        Եվ համատարած խավարն ահռելի...
        Լո՜ւռ հանգստություն— գիշեր է մթին.
        Հանգստանում է նաև իմ հոգին։

        Բայց ահա, այնտեղ, ձորի խորքերում
        Մի մենակ վառվող լույս է երևում.
        Այո՛, մի խուզ կա այն ձորի միջին,
        Դու ճանաչո՞ւմ ես նորա բնակչին...
        Օ՜հ, չես ճանաչում— անծանոթ ես դու,
        Բայց թե գիշերը և նրա հոգու
        Կարողանայիր տեսնել և զգալ—
        Հանգստություն չէիր նայողին դու տալ։"
    },
    {
      "caption": "Նմանություն",
      "content": "Եթե մի օր, անուշ ընկեր,
        Գաս այցելու իմ շիրմին
        Ու նորաբույս վառ ծաղիկներ
        Տեսնես փըռված չորս կողմին,

        Դու չըկարծես, թե հասարակ
        Ծաղիկներ են ոտքիդ տակ,
        Կամ թե գարունն է այն բերել,
        Իմ նոր տունը զարդարել։

        Նրանք չերգած իմ երգերն են,
        Որ սրտումըս ես տարա,
        Նրանք սիրո էն խոսքերն են,
        Որ դեռ չասած ես մեռա։"
    },
    {
      "caption": "Նոր տարի",
      "content": "Դու էլ արի,
        Նորեկ տարի,
        Գըլխիս վերից
        Անցի, գընա,
        Ինչպես մի օր
        Թեթևասահ,
        Որ արևի
        Վառ ժըպիտով,
        Հողմ ու շանթի
        Սառն աղմուկով
        Անց է կենում
        Ծաղկի վըրից.
        Իսկ նա հովտում,
        Իր հուսալից
        Աչքը վերև,
        Փոքրիկ, չընչին,
        Ցնծում է կամ
        Մոտ է վերջին։—
        Ես էլ էնպես,
        Նորեկ տարի,—
        Մի խոտ, մի բույս,
        Ո՛չ ավելի։

        Մի երկիր է
        Տվել մեզ կյանք,
        Մի երկինք է
        Պահել իր տակ,
        Եվ գեղեցիկ,
        Փարթամ, հըպարտ
        Մի խոտ, ծաղիկ,
        Կամ թե մի մարդ...
        Մենակ իրար
        Չենք հասկանում,
        Բայց ապրում ենք
        Մի սահմանում,
        Մի ճամփով էլ
        Պիտի գընանք,
        Կըրկին ձուլվենք
        Մի հող դառնանք,
        Անհետ, անտես
        Կորչենք, ինչպես
        Ջոկ հընչյուններ
        Մի մեծ երգի,–
        Լոկ հյուլեներ
        Տիեզերքի։"
    },
    {
      "caption": "Նվարդի ալբոմից",
      "content": "Լուսապըսակ
        Իմ Արուսյակ,
        Ի՜նչ գեղատես
        Ու ի՜նչ զըվարթ
        Վառվըռում ես
        Իմ աստղազարդ,
        Պայծառ ու պերճ
        Գիշերվա մեջ...

        Այո՛, թեև
        Չեղավ արև
        Էս պաղ կյանքում
        Ու երկընքում,
        Բայց բյուր արեգ
        Ու բյուր ցերեկ
        Միշտ արժեր
        Էսքան շըքե՜ղ,
        Հըրաշագե՜ղ,
        Մի գիշեր..."
    },
    {
      "caption": "Նվեր Ան. Աբ.-ին",
      "content": "Նորեկ գարունը լեռնական հային
        Տեսավ առապար օտար աշխարքում,
        Տեսավ մոլորված մտքով տխրագին,
        Եվ այսպես խոսաց թախծալի սրտում.

        «Հիշո՞ւմ ես, պանդուխտ, քո հայրենիքիդ
        Թանձր անտառը, ծառերը հսկա,
        Չքնաղ լեռները և ծաղկափթիթ
        Մարգագետինը, որ այստեղ չըկա.

        Գոչող ջրվեժը, որ ողողելով
        Իջնում է գլխից մռայլ ժայռերի,
        Զվարթ հավքերը, որ ճռվողելով,
        Մերթ խլացնում են աղմուկը ջրի.

        Երկրի վայրենի գեղեցկությունը
        Եվ գեղածիծաղ երկինքը անհուն,
        Նորա փառահեղ, պերճ հորիզոնը
        Վաղ առավոտյան, իրիկվան պահուն...

        Եվ այն բոլորը, որ թողել ես դու,
        Որ ա՜յնքան փարթամ, այնքան սիրուն են...
        Օ՜, մի՛ արտասվիր, խորտակված մարդու
        Արտասուքները այստեղ գին չունեն։

        Նրանք այս օտար ու սառն աշխարքում
        Կըկորչեն, ինչպես կաթիլը ջրի,
        Եվ քո թախիծը, դարձյալ քո օգտում,
        Մենակ քո անձը պիտի տոչորի»։"
    },
    {
      "caption": "Նվեր Վրաստանի բանաստեղծներին",
      "content": "Չէ՛, չի լըռել մեծ Շոթայի
        Երգի ձենը կաթոգին
        Ու դարավոր ցավն ամեհի
        Չի խորտակել էն հոգին։

        Թընդում է դեռ նոր ձեռքերում
        Էն քընարը գովանի,
        Խընդում է դեռ նոր երգերում
        Վըրաստանը գեղանի։

        — Ողջո՜ւյն, ողջո՜ւյն ձեզ հին ու նոր
        Արի, բարի ընկերներ,
        Արարատի կողմից էսօր—
        Եղբայրական երգ ու սեր։

        Հին օրերի վերջալուսին,
        Արշալուսին նոր կյանքի
        Երգենք սըրտանց ու միասին
        Երգը հանուր բերկրանքի։

        Բարձըր հընչի մեր երգը թող,
        Չարի ձենը խըլացնի,
        Հընչյուններովն իր կախարդող
        Երկրե երկիր թող անցնի։

        Ամեն կողմից թող ամենին
        Հըրապուրի ու բերի
        Բազմալեզու խըրախճանին
        Ծեր Կովկասի ազգերի։

        Ելնե՜նք՝ տեսով ու ճանաչով,
        Ընկեր, ախպեր, մեր ու քուր՝
        Մեր քյամանչով, ուրախ կանչով
        Գընանք դեպ կյանքն ընդհանուր։

        Շատ, շատ արցունք թափվեց մեզնում,
        Մեն մի կաթիլն— մի խըրատ,
        Անլուռ, անդուլ էն է ասում—
        Ճամփա չունի գործը վատ։

        Թող՝ ով կուզի՝ երկար-բարակ
        Զոռ տա խելքին մինչև մահ,
        Մենք իմաստուն— սիրենք, խնդանք,
        Կյանքը էս է, ինչ որ կա։

        Զարկե՛ք ուժգին մեծ Շոթայի
        Էն քընարը ոսկելար,—
        Մարդը ինչ տա— էն կըշահի,
        Թող իմանա ողջ աշխարհ.—

        Տեսնի քանի նոր ձենով է
        Խոսում մուսան էս երկրում,
        Պատգամներով պայծառ ու վեհ,
        Հազար ու մի երգերում։

        Ողջո՜ւյն, ողջո՜ւյն ձեզ հին ու նոր
        Արի, բարի ընկերներ,
        Արարատի կողմից էսօր—
        Եղբայրական երգ ու սեր։"
    },
    {
      "caption": "Նրան",
      "content": "Ես ուզում եմ, որ ինձ նման
        Էլ չըսիրեր մեկը քեզ,
        Բայց ասեին միաբերան,
        Թե դու, իրավ, հրեշտակ ես։

        Ես ուզում եմ, որ քո անմեղ
        Սիրտը թնդար ինձ համար,
        Եվ հավիտյան վառվեր այնտեղ
        Միայն իմ սերը բոցավառ։

        Ես ուզում եմ, որ օրն ի բուն
        Ապշած նայեմ աչքերիդ,
        Ինձ մոռացած, կորչեմ անհուն
        Խորության մեջ հայացքիդ։

        Իսկ եթե մահն այն ժամի մեջ
        Ինձ մոտենար, օ՜, սեր իմ,
        Ես կուզեի քո սիրատենչ
        Կուրծքդ լիներ ինձ շիրիմ։"
    },
    {
      "caption": "Ուլունք",
      "content": "Գարունը եկավ ամպերով,
        Ամպերը եկան անձրևով.
        Անձրևը տանեմ արտին տամ,
        Արտը ինձ ցորեն տա.
        Ցորենը տանեմ ջաղացին տամ,
        Ջաղացը ինձ ալյուր տա․
        Ալյուրը տանեմ տաշտին տամ,
        Տաշտը ինձ խմոր տա.
        Խմորը տանեմ թոնրին տամ,
        Թոնիրը ինձ հաց տա.
        Հացը տանեմ բոշին տամ,
        Բոշեն ինձ ուլունք տա.
        Ուլունքը տանեմ նանիս տամ,
        Նանս ինձ ծեծի՜, ծեծի՜,
        Տանից քշի, դուրս անի։"
    },
    {
      "caption": "Ուրագ ու սղոց",
      "content": "Մի՛ լինի ուրագի պես,
        Միշտ դեպի քեզ, միշտ դեպի քեզ,
        Այլ եղիր սղոցի պես,
        Մին դեպի քեզ, մին դեպի մեզ։"
    },
    {
      "caption": "Ուրու",
      "content": "Դո՞ւ ես, իմ սիրո՛ւն,
        Այն չըքնաղ ուրուն,
        Որ զըրկում է ինձ
        Գիշերը քընից։

        Դո՞ւ ես գըրկաբաց
        Հայտնըվում հանկարծ,
        Ուզում ես գըրկել,
        Ու հանկարծ, մեկ էլ
        Խավարի միջում
        Սահում ես, կորչում...

        Դո՞ւ ես ծիծաղով
        Կամ ծանոթ ձայնով
        Մեր սիրած երգի՝
        Իմ լուռ սենյակի
        Մոտից հեռանում
        Գիշերվա մըթնում...

        Ասա՛, իմ սիրո՛ւն,
        Դո՞ւ ես այն ուրուն,
        Որ զըրկում է ինձ
        Գիշերը քընից..."
    },
    {
      "caption": "Ո՞վ տարավ",
      "content": "Դուք ինձնից տարաք հիշատակարան,
        Իսկ ես ձեզանից տարա հիշատակ—
        Մեկը կորչելու, մաշվելու մի բան,
        Մյուսը կըմնա երկար ժամանակ։

        Դուք այս նյութական թուղթը գրելու,
        Իսկ ես զգացմունք սըրտում կրելու.
        Ես չեմ մոռանալ, երբ հողմեր ու ձյուն
        Մարմնիս և ճամփույս շուրջն էին տիրում.
        Ես ոգևորիչ այնքան ջերմություն
        Գտա զգայուն, ազնիվ սրտերում։
        Ասացեք՝ իրավ,
        Մեզնից ո՞վ տարավ։"
    },
    {
      "caption": "Չարամիտներին",
      "content": "Դո՛ւք, մեծ հայրերի ընկած զավակներ,
        Դո՛ւք, ո՜վ ստրուկներ մոլի կրքերի,
        Դուք, ո՜վ զեխության խղճալի հյուրեր,
        Որ շվայտ կյանքին դարձել եք գերի.

        Դո՛ւք, որ ընկնում եք ո՛չ պատերազմում
        Թշնամու սրով և ո՛չ ձեր մահով,
        Որ եղբայրադավ ժողով եք կազմում
        Եվ տեսնող աչքից կարծում ապահով։

        Դո՛ւք, որ պատրաստ եք անմեղին կապած
        Սեղանավորի ոտքի տակ զոհել,
        Որ ավազակի առաջ սարսափած,
        ճշմարտությունն եք ուրանում խոսել.

        Դո՛ւք, որ ուզում եք աշխարքին խաբել,
        Եվ դատաստանի առաջ դողալով
        Գիտեք կեղծավոր արտասուք թափել
        Չարությամբ լեցուն, հանցավոր սրտով.

        Դո՛ւք, որ մարդկանց աչքերն եք կապում,
        Ո՜վ սպասավորներ բանտի, խավարի,
        Որ հարազատի արյունն եք թափում
        Եվ ձեր եղբոր գույքն առնում ավարի.

        Դո՛ւք, որ այրիի դառն արտասուքով
        Շաղախեցիք ձեր սեղանի հացը,
        Որ հպարտացած անօրեն գործքով
        Հարցանում եք թե՝ ո՞ւր է աստվածը.—

        Կըհասնի նա ձեզ, բարկությամբ արդար
        Արժանի մահով պատուհասելու,
        Եվ ո՞վ պիտի ձեզ ցույց տա ճանապարհ
        Նորա բարկության պատժից փախչելու։"
    },
    {
      "caption": "Պատվեր",
      "content": "Վանա բանտի խորքից ելած հառաչանք,
        Ճիչ, աղաղակ բռնաբարված աղջկա,
        Թալանվածի լաց ու աղերս, աղաչանք
        Թե որ լսեք, ասացեք թե՝ բան չըկա։

        Ամբողջ տարին արյուն-քրտինք աշխատող
        Հայ գյուղացին թե որ լինի սովամեռ,
        Կամ հուսահատ տանից կորչի հողից հող,
        Գրեցեք թե՝ սաստիկ ցուրտ էր այս ձմեռ։

        Թե կրակված հայոց գյուղի բոցերում
        Վա՛յ կանչելով մարդիկ այրվեն կենդանի,
        Հավատացրեք— խաղաղություն է տիրում,
        Ժողովուրդը կյանքն օրհնում է սուլթանի։

        Բան է, թե որ (չի պատահիլ այդ իսկի)
        Նահատակված հային մի բան տանք, ասեն,
        Դուք հասկացրեք, իբրև ծանոթ այդ ազգի,
        Որ ժամը չէ, հայերը դեռ տըհաս են։

        Հայոց լեզուն Մեսրոպն իրան հետ տարավ,
        Իսկ կրոնը մի աղանդ է զենդական...
        Սպասեցեք, մինչև որ մեր սրտացավ
        Խնամքի տակ լուսավորվեն, առաջ գան։"
    },
    {
      "caption": "Պատրանք",
      "content": "Վեր է կացել էն սարում
        Մեր Չալակը իր թևից.
        Գընում է մութ անտառում,
        Քաջ ախպերըս ետևից։

        Զըրնգում են նըրանք խոր
        Էն անտառում կուսական.
        Ես կանչում եմ նորից նոր,
        Ինձ թըվում է, թե կըգան...

        Զո՜ւր... վաղուց են, ա՜խ, նըրանք
        Մեր սարերից գընացել.
        Էն զիլ ձեներն են մենակ
        Իմ ականջում մընացել..."
    },
    {
      "caption": "Պոետին",
      "content": "Մեր ուշքն ինչո՞ւ ես կախարդում
        Սիրո անհոգ երգերով,
        Մեր աչքն ինչո՞ւ ես դու խաբում
        Ցնորական պատկերով։

        Այս օրերում հարկավոր չեն
        Զբոսանքներ հոգեկան,
        Նայի՛ր կյանքին, մեզ կանչում են
        Մեր եղբայրներն օգնության։

        Իսկ դու, անփույթ մեր տանջանքին,
        Հարվածներին մեր բախտի,
        Արբեցնում ես արթուն հոգին
        Քաղցըր թույնով հեշտախտի։

        Քո սիրային երգերի հետ,
        Նայի՛ր, սուգ ենք մենք անում.
        Բավակա՛ն է, կանգնի՛ր, պոետ,
        Կյանքի կռվի սահմանում։

        Եվ տարածիր աջըդ անզենք
        Ընդդեմ չարին մահաբեր,
        Մենք էլ այնժամ քեզ հետ կասենք
        «Մնաք բարյավ, կույս և սեր»։"
    },
    {
      "caption": "Ռոմանս",
      "content": "Երկու աչքով լալիս էր նա,
        Վճիտ կաթիլքն արտոսրի
        Թափվում էին կրծքի վերա
        Սև աչքերից այն կուսի։

        Նուրբ շրթունքը այրվում էին
        Մատաղ սրտի կրակից,
        Եվ համարձակ իմ առաջին
        Լալով պատմում էր նա ինձ։

        Ես ակնապիշ լսում էի
        Այն պատկերով հիացած,
        Եվ հիշում եմ միմիայն վերջի
        Նրա խոսքերն, որ ասաց՝

        «... Ա՜խ, չարտասվել ես չեմ կարող,
        Ծանր է ապրել սիրազուրկ...»,
        Եվ բարձրաձայն հեկեկալով
        Դարձյալ թափեց արտասուք։"
    },
    {
      "caption": "Ռուստեմին",
      "content": "«Սիրտդ է հիվանդ, պետք է բուժել
        Խաղաղ ծոցում բնության...»
        Գըտար, ընկեր, ու ճիշտ այդպես
        Հիվանդ է նա անպայման։

        Նրա ձայնը դու լըսեցիր
        Ու խոսեցիր սըրտագետ,
        Բայց ես, անփույթ, անուշադիր,
        Միշտ կըռվել եմ նըրա հետ։

        Քարշ եմ տըվել նըրան անկամ
        Հազար ճամփա, հազար տուն,
        Ծիծաղել եմ հազար անգամ,
        Երբ լալիս էր նա թաքուն։

        Զըսպել եմ ես նըրան իմ մեջ
        Խալխի խոսքով ու չափով,
        Ճընշել եմ ես նըրան անվերջ
        Կյանքի ամեն տագնապով։

        Ու, վերջապես, հոգնել է նա,
        Եվ լըսում ես դու նըրան,
        Լուռ հանգիստ է ուզում հիմա,
        Նույնիսկ թեկուզ գերեզման։"
    },
    {
      "caption": "Ս. Նունեի պատկերի առաջ",
      "content": "Խունկի բուրյան մըշուշներում,
        Մըրմունջներով պատած երգի՝
        Կանգնած է նա կապույտ հեռվում՝
        Վարդը կյանքի, հարսն երկընքի,
        Եվ չըգիտեմ՝ աղո՞թք անեմ,
        Թե՞ ըզմայլեմ իր գեղի դեմ։

        Համակ շընորհք ու սըրբություն,
        Նայում է լուռ՝ լուռ սըրտիս մեջ,
        Լուս հայացքի խորքում անհուն
        Վառված սիրո կըրակն անշեջ...
        Եվ ո՞վ կասի՝ կըրա՞կն է շատ,
        Թե՞ սըրբությունն իր անարատ։

        Խաչ է բըռնած իր կույս ձեռին,
        Որ նըման չի ոչ մի խաչի,
        Ու որթն, ասես, աստվածային,
        Պիտի շընչի ու կանաչի.
        Մի նըշանում կապված հանդարտ՝
        Տանջանքը վեհ, կյանքը զըվարթ.

        Մութի թեթև քող է իջել
        Պայծառությանն իր երկնային,
        Վշտի ամպից լույս ճաճանչել,
        Լույսն ըսքողվել վշտովն իր հին.
        Ու չարիքն էլ, ասես, անկար,
        Զարդ է դարձել իրեն համար։

        Ա՜խ, առնեի եղբոր ձեռով
        Բախտի ձըգած քողը տըրտում,
        Որ նա հառներ իր ողջ գեղով,
        Ապրեր անփույթ էն ճոխ հովտում,
        Վերին Պոետն ուր որ նըրան
        Կերտեց, դարձավ ապշեց վըրան։"
    },
    {
      "caption": "Սարերում",
      "content": "Մութը իջավ, գետինն առավ
        Քոշաքարա սարերում,
        Գագաթների տեսքը կորավ
        Ու խոր թաղվեց խավարում։

        Երկինքն ամպած, տխուր ու սև
        Լաց է լինում միալար,
        Հեռո՛ւ, հեռու լերան ետև
        Խաղում փայլակն անդադար։

        Ահա փայլեց և մոտիկից,
        Լուսափայլեց սար ու ձոր.
        Ոլորվելով սարի տակից
        Գետը վազում է պըղտոր։

        Մենակ, անքուն հովիվն ահա
        Կանգնած իրեն արխաջում,
        Արթուն աչքով հըսկում է նա,
        Գողից երկյուղ է քաշում։

        Փայլակն ահա փայլեց կըրկին,
        Նըրա կարմիր լուսի տակ,
        Բինից հեռու երևացին
        Երկու մարդու կերպարանք...

        Ամպը գոռաց ու տըրաքեց,
        Եվ անձրևը սաստկացավ,
        Հովիվն «հե՛յ հե՜յ...» աղաղակեց,
        Շունը թևից վեր կացավ...

        Հրացանները որոտացին,
        Ոչխարն եղավ ցանուցիր,
        Հավարն ընկավ, ողջ զարթնեցին...
        Գիշերը մո՜ւթն, ակնակիր..."
    },
    {
      "caption": "Սիրիուսի հրաժեշտը",
      "content": "Սիրիո՛ւս, երկնից ահեղ անցվոր,
        Ո՞ւրկից եկել,
        Ո՞ւր ես թեքել,
        Ո՞ւր ես ճեպում էդքան հըզոր,
        Անճառ թափով,
        Անծեր ճամփով,
        Դարե՜ր, դարե՜ր հազարավոր։

        Սիրիո՛ւս, երկնից շըքեղ գոհար,
        Որ խաղում ես,
        Փաղփաղում ես
        Ճերմակ ու բիլ լուսով քո վառ
        Ու զարդարում,
        Ջըվարթ վառում
        Մեր գիշերվան ճակատը մառ—

        Ի՜նչքան աչք են վըրադ հառել,
        Նայում են քեզ
        Հիմի մեզ պես,
        Ի՜նչքան աչք է նայել, մարել,
        Եվ կամ ի՜նչքան
        Դեռ պիտի գան,
        Որ անհայտից կյանք չեն առել։

        Ո՞վ առաջինն ասավ ողջերթ
        Քեզ մեր հողից,
        Մարդու ցեղից,
        Կամ ո՞ւմ աչքում պիտի անհետ
        Մի օր հատնի,
        Մարի, մըթնի
        Հըրաժեշտի շողըդ հավետ...

        Բարի ճամփա՛, հյո՛ւրըդ մեր հին.
        Եվ թե տեսնես՝
        Մեզնից էսպես
        Մի հարցում տուր հըզոր մահին.
        — Մարդու քանի՞
        Սերունդ կանի
        Մի հըրաժեշտն աստեղային։"
    },
    {
      "caption": "Սոխակի վիշտը",
      "content": "Մի օր տեսավ օտար թըռչուն՝
        Սոխակ կուլար կուց-կուց արուն,
        — Ինչո՞ւ, ասավ, սոխա՛կ սիրուն,
        Ինչո՞ւ կուլաս կուց-կուց արուն.
        Ինչո՞ւ, մինչ ե՞րբ դու երերուն
        Տըխուր կուլաս չոր թըփերուն,
        Աշխարհ ամեն վառ քո սիրուն,
        Էդ ճըռվռան քո երգերուն,
        Հապա ինչո՞ւ դու օրն ի բուն,
        Էս լուս ու մութ առավոտուն,
        Էս շատ անուշ զով հովերուն
        Ախ ու վախով կուլաս արուն։
        — Ի՞նչ կըխոսես, օտար թըռչուն,
        Խենթ ու խելառ դու ցընորուն.
        Ձմե՛ռ նստեց մեր սարերուն,
        Կըտրեց ջըրիկ աղբյուրներուն,
        Կըտրեց հոտիկ ծաղիկներուն,
        Կըտրեց ձենիկ իմ ձագերուն,
        Ի՞նչպես չըլամ կուց-կուց արուն։
        Էլի ասավ օտար թըռչուն.
        — Հերիք դու լաս, սոխա՛կ սիրուն,
        Հերիք դու լաս կուց-կուց արուն,
        Էլի կուգա քեզ նոր գարուն,
        Արև ծագե էս վայրերուն,
        Հալին ձյուներ մեր սարերուն,
        Բացվին ջըրեր աղբյուրներուն,
        Ու շուրջ առած քո ձագերուն
        Բարև կուտաս ծաղիկներուն։"
    },
    {
      "caption": "Վալերի Բրյուսովին",
      "content": "Մեզ մոտ եք եկել ձյունի աշխարհից,
        Կոչում դեպ բարին, դեպ վսեմն ու սեր
        Մեր ցավոտ սրտում զարթնում են նորից
        Երջանիկ կյանքի իղձեր ու հույզեր։

        Աշխարհից աշխարհ թող ձեն տան իրար,
        Որոնք իշխում են մարդկանց սրտերին,
        Ազգերն ինչ ունեն ազնիվ ու պայծառ,
        Թող ի մի բերեն էս դառն օրերին։

        Եվ թող սրտերի դաշըն կապեն կուռ,
        Ամուր շաղկապեն անսահման սիրով,
        Շնչեն կենդանի մի շունչ ընդհանուր,
        Կյանքը ջերմացնեն հոգեղեն հըրով։

        Եվ թող մի պայքար լինի կյանքի մեջ՝
        Թե ով ավելի ուժգին կըսիրի,
        Եվ թող մի մրցում լինի միշտ անվերջ՝
        Բարու, գեղեցկի ու վեհ գործերի։

        Եվ բանաստեղծի խոհերն իմաստուն
        Քանզի խոսքեր չեն ապարդյուն ու սին,
        Եվ քանզի մարդը կարող է մարդուն
        Սիրել— երջանիկ ապրել միասին։"
    },
    {
      "caption": "Ա՜խ, ի՜նչ լավ են սարի վըրա...",
      "content": "Ա՜խ, ի՜նչ լավ են սարի վըրա
        Անցնում օրերն, անո՜ւշ, անո՜ւշ,
        Անըրջային, թեթևասահ
        Ամպ ու հովերն անո՜ւշ, անո՜ւշ։

        Ահա բացվեց թարմ առավոտ
        Վարդ է թափում սարին-քարին,
        Շաղ են շողում ծաղիկ ու խոտ,
        Շընչում բուրմունք եդեմային։

        Ա՜խ, ի՜նչ հեշտ են սարի վըրա
        Սահում ժամերն անո՜ւշ, անո՜ւշ,
        Շըվին փըչեց հովիվն ահա―
        Աղջիկն ու սերն անո՜ւշ, անո՜ւշ։"
    },
    {
      "caption": "Այդ ի՜նչ սրտամաշ տխրություն է քեզ...",
      "content": "Այդ ի՜նչ սրտամաշ տխրություն է քեզ
        Պատել, հայրենի գեղեցիկ աշխարհ.
        Մինչև ե՞րբ պիտի չարչարվես այդպես
        Տառապանքներով, առանց մխիթար...

        Իմ հայրենիքս տխուր է, տխուր...
        Ուր աչք եմ դարձնում՝ տխուր ավերակ,
        Ամեն տեղ միայն, միայն ցավալուր
        Հեծության ձայներ, երկչոտ աղաղակ։

        Թե երկրագործն է հորովել կանչում,
        Թե մայրը որդուն օրորք է ասում.
        Թե հովիվն իրան սրինգը հնչում,
        Մի հուսակտուր հառաչք եմ լսում։

        Աշխարհից, մարդուց հույսերը կտրած
        Գանգատվում է նա, և ցավից տնքում,
        Կյանքիցը զզված, սակայն դեռ չապրած
        Հանգիստ է խնդրում հեռո՜ւ, երկնքում...

        Մի՞թե տրտմության թախիծըն այդպես
        Խեղդեց նրա մեջ ապրելու հույսը.
        Մի՞թե այլևս նա չէ երգելու
        Իրան պապերի երգած խրախույսը:

        Մինչև ե՞րբ պիտի մարդիկ կատաղի
        Արցունքովն հայի կերածը թրջեն,
        Եվ երկար պիտի մեռելաթաղի
        Տաղերով ագահ ցերբերներ շրջեն...

        Մի՞թե դեռևս անսիրտ հագարը
        Այն ավերակաց վերա պիտ իշխե,
        Անարգե, պղծե մեր սուրբ տաճարը,
        Անարժաններին շնորհներ բաշխե...

        Եվ չարագուշակ մտքերով հուզված
        Քաշվում, մտնում եմ մի խաղաղ անկյուն.
        Եվ երկար անշարժ ու խորասուզված
        Հածում եմ նրա ցավերում անհուն։

        Ավելի խորը, ավելի հեռու
        Միտքս ինձ առնում, թռցնում, տանում է.
        Թռչում է հանկարծ մի ծանր հառաչանք
        Եվ սիրտս կարծես հանգստանում է։"
    },
    {
      "caption": "Այստեղ մի վսեմ խորհուրդ է ապրում...",
      "content": "Այստեղ մի վսեմ խորհուրդ է ապրում՝
        Ծանր վեհությամբ իջած երկնքից,
        Այստեղ սրբազան մի շունչ է բուրում,
        Որ վեր է տանում մեզ այս աշխարհքից։

        Մի շունչ, մի խորհուրդ, մեծ, հըրաշալի,
        Խառնըված հայոց մեր խորունկ հոգուն,
        Եվ որքան դարեր, դարեր են գալի,
        Մենք միշտ հավատով, մենք միշտ աննկուն։"
    },
    {
      "caption": "Ա՛խ, ո՜րքան փարթամ կյանքը ծաղկում է...",
      "content": "Ա՛խ, ո՜րքան փարթամ կյանքը ծաղկում է
        Մատաղ կրծքի տակ.
        Աչքերի մթնում փայլատակում է
        Կենդանի կրակ.
        Հեշտախտի տապից այրվող շրթունքը
        Խոսում են անբան,
        Եվ արբեցնում է անույշ բուրմունքը
        Նորա թարմության.
        Եվ այս բոլորը քեզ պատմում են ճոխ
        Սիրո գաղտնիքը,
        Բայց, ափսո՛ս, չըկա նաև մի պատմող,
        Թե այս աղջիկը
        Տերն է պոետի
        Հոգու և սրտի։"
    },
    {
      "caption": "Ա՜խ, ես երանի...",
      "content": "Ա՜խ, ես երանի
        Կայծա՜կ լինէի,
        Որոտ-ճայթյունով
        Մըռայլ ամպերից
        Ժայթքեի ըմբոստ,
        Զարկեի ուժգին,
        Պատռեի խավար
        Կամարը երկնի,
        Ցույց տայի մարդուն
        Գաղտնիքը վերին,
        Որ տեսներ՝ այնտեղ
        Ի՞նչ բան կա ահեղ,
        Կամ ո՞վ է նըստած,
        Եվ ո՞ւր է աստված․․․"
    },
    {
      "caption": "Դեռ անհիշելի վաղ մանկությունից...",
      "content": "Դեռ անհիշելի վաղ մանկությունից
        Անհայտ ըղձերով թռչում էի վեր,
        Միաժամանակ քարշում էին ինձ
        Դեպի ստորև ախտավոր կրքեր։

        Հնազանդվեցի մոլություններիս.
        Ոչ ոք էլ նրանց մասին չըխորհեց,
        Իսկ կյանքը գրկեց և, փաղաքշելով,
        Հեշտասիրությամբ սիրտս տոգորեց։

        Սակայն ի՞նչ է նա, ինձ ոչ ոք չասաց,
        Մեզ ի՞նչ է տալիս կամ ո՞ւր է տանում,
        Որ, մեկը միամիտ, իսկ մյուսն ստիպված,
        Անվերջ սիրելով կյանք են անվանում։

        Եվ ես, անգիտակ նրա խորհրդին,
        Անձնատուր եղա բոլոր ուժերով,
        Մինչև որ հասա ինձ խաբող կետին,
        Մինչև որ տեսա հոգնած աչքերով.—

        Վարդերով ծածկած կորստյան անդունդ,
        Քաղցրավենիքով պատած մահադեղ.
        Մարդիկ հառաջ են վազում սրտաթունդ,
        Եվ օրապակաս ընկղմում այնտեղ.

        Մեռելի վրա բարձրաձայն սգում,
        Վաղաժամ մահ են ողբում անդադար,
        Տեսնում, շոշափում, բայց դեռ չեն զգում,
        Եվ դարձյալ շուտով մեռնելու համար...

        Ա՜խ, ո՜րքան շատ են ճանապարհները,
        Որ մեզ տանում են դեպի գերեզման,
        Եվ ինչպես մոլի մեր թարմ ուժերը
        Մենք սպառում ենք ձեռքով սեփական..."
    },
    {
      "caption": "Դու քո ճամփե՛ն գընա, քույրի՛կ...",
      "content": "﻿Դու քո ճամփե՛ն գընա, քույրի՛կ,
        Եվ թող լինի նա պայծառ։
        Ինձ մի՛ ժըպտա, ինձ մի՛ սիրիր,
        Ես ընկեր չեմ քեզ համար։

        Ելած կյանքի ամեն ճամփից,
        Կարոտներով անմեկին,
        Ագահ, անվերջ ու անհանգիստ
        Թափառում է իմ հոգին։

        Մի ձեռք չըկա, մի գիրկ չըկա՝
        Պահի նըրան իրեն մեջ,
        Խենթ, խելագար գընում է նա
        Ձըգտումներովն իր անվերջ։

        Եվ ո՜վ գիտի՝ դեռևս անմեղ
        Քանի հոգի կըտանջի,
        Եվ ո՜վ գիտի՝ ինչ մո՜ւթ, ահե՜ղ
        Անապատում կըհանգչի...

        Դու քո ճամփե՛ն գընա, քույրի՛կ,
        Եվ երբ լինենք մենք հեռու,
        Աղոթք արա, որ մյուս անգամ
        Չըհանդիպենք իրարու։"
    },
    {
      "caption": "Եթե իմ վերջին հայացքը մնա...",
      "content": "Եթե իմ վերջին հայացքը մնա
        Քո դեմքիդ վերա տխուր, վշտահար,
        Տեսնեմ արտասուքդ ու սիրտս իմանա,
        Որ սրտանց ես դու կոծում ինձ համար,

        Եթե գիտենամ, իրավ պիտի դու
        Ինձանից հետո ցավես իմ մահով,—
        Երդվում եմ սիրով, առանց ցավելու
        Կըմեռնեմ ես այդ հուսով ապահով։

        Եվ երբ կըլսեմ իմ գերեզմանից
        Ու կըճանաչեմ քո հեկեկանքը,
        Կըմխիթարվիմ, որ սիրում ես ինձ,
        Որ քաղցըր էր քեզ համար իմ կյանքը։"
    },
    {
      "caption": "Դու ծաղկում ես...",
      "content": "Ես ասացի. «Դու ծաղկում ես,
        Որպես շքեղ մի գարուն,
        Եվ բոլորը, ինչ որ ունես,
        Կյանք է թովիչ ու սիրուն...
        Մենակ, ափսո՛ս, սիրտդ է մեռած,
        Մենակ նա է չոր քեզնում...»։
        Նա հառաչեց ու ինձ ասաց.
        «Մենակ սիրտս չես տեսնում»"
    },
    {
      "caption": "Ես նայում եմ. իմ առջև...",
      "content": "Ես նայում եմ. իմ առջև
        Ահա տիրոջ աշխարքը.
        Բերրի դաշտերը մինչև
        Հեռու լերանց այն շարքը։

        Լայնարձակ, դալարագեղ
        Տարածվում են և կորչում
        Մշուշի մեջ, իսկ այնտեղ
        Ճոխ անտառն է կանաչում։

        Ուր որ ազատ շրջելով
        Ապրում են երե, գազան,
        Եվ թռչունքը ճախրելով
        Երգ են ասում գոհության։

        Ահա, շքեղ դաշտի միջով
        Գալարվում է և անցնում
        Հանդարտ գետը մրմունջով
        Հեռո՜ւ, հեռու է գնում։

        Նրա դալար ափերում
        Մինը հազար է բերում.
        Սակայն ահա, մյուս կողմում
        Կապույտ ծովն է մեղմ ծփում։

        Ինչքա՜ն ճոխ է, հրաշալի,
        Այս աշխարհը լայն, արձակ,
        Ամեն մի շունչ աչքը լի
        Կապրի այստեղ համարձակ։

        Ես նայում եմ, և մի միտք
        Հղանում է ինձանում.
        Ինչո՞ւ համար են մարդիկ
        Իրար զրկում, սպանում։"
    },
    {
      "caption": "Ես սիրել եմ վարդը տըժգույն...",
      "content": "Ես սիրել եմ վարդը տըժգույն
        Սիրուց տանջված այտերի,
        Մելամաղձոտ խաղաղությունն
        Զույգ սևորակ աչքերի։

        Ես պահել եմ սրտիս խորքում
        Մի լուռ գաղտնիք սիրային,
        Եվ այն երբե՜ք, ոչ մի երգում
        Հայտնելու չեմ աշխարհին։

        Բայց և պահել անկարող եմ,
        Օ՜, դըժվար է համբերել,
        Չասել` ինչով բախտավոր եմ,
        Չասել` ինչպե՜ս եմ սիրել։"
    },
    {
      "caption": "Երանի նըրան, ով որ քընած...",
      "content": "Երանի նըրան, ով որ քընած
        Ապրում է հանգիստ երկրի մի խորշում,
        Ով որ երազներ ունի դեռ պահած
        Գալոց օրերի ոսկի մըշուշում։

        Ա՜հ, վաղուց արթնած՝ ես շատ եմ հոգնել
        Անհույս ցանկալուց, անվերջ կարոտից,
        Երազ ու անուրջ հատել են, հանգել,
        Ու պաղն է փըչում հեռավոր մութից։"
    },
    {
      "caption": "Երանություն էր խոստացել հույսս ինձ...",
      "content": "Երանություն էր խոստացել հույսս ինձ,
        Բայց ես չըգտա նրան կյանքի մեջ,
        Եվ քաջալերված պատիր խոստմունքից,
        Կյանքի դեմ իզուր վարեցի ես վեճ։

        Կարծում էի, թե մարդիկ անհամբեր
        Ուրախությամբ ինձ սպասում էին,
        Եվ ամեն քայլում խղճմտանք ու սեր
        Մարդոց սրտերը միշտ հուզում էին։

        Կարճատև՜ ցնորք, որ անցար արագ,
        Ինչպես մի քամի, առավել չընչին,
        Եվ ահա ընկած իբրև մի նավակ,
        Որ կամեր լողալ ավազի միջին։

        Դուն անցար, այո՛, դարձյալ աշխարհը
        Կառավարվում է յուր օրենքներով,
        Եվ դիմակ առած մեծ բարերարը
        Մարդիկ է սպանում գաղտնի զենքերով։

        Մահացու ախտով վարակվածն ահա
        Անարատության հագած վերարկու,
        Եվ խավարասեր ամբոխը նրա
        Զազիր գործերին կանգնած խնկարկու.

        Եվ հազարավոր անմեղ հոգիներ
        Հալածված են չար կրքերից անսանձ,
        Եվ, ի նախատինս բանականության,
        Արդար է միայն զորեղը մարդկանց։

        Ահա գետնաքարշ և չարախնդում
        Խումբերըն անսիրտ մարդ-հրեշների
        Վխտում են անվախ՝ հրապարակներում,
        Իբրև առաջնորդ մարդոց մտքերի։

        Ահա, խնդության ձայներ են թնդում
        Իբրև արձագանք չարության խոսքի,
        Ի՞նչ են կամենում, էլ ի՞նչ են խնդրում
        Պատուհասները մարդկային ազգի։

        — Ի՞նչ եք կամենում դուք, մարդիկ ստոր.
        Մա՞հը, կործանո՞ւմն արժանավորի.
        Եվ այդ բոլորը միայն մի կտոր
        Հացի համար, սակայն, ո՞վ գիտի,

        Գուցե խավարը ձեզ տվեց պաշտոն
        Բանականության բռնավորների,
        Եվ դուք, անմիտներ, ամբողջ մարդկություն,
        Ձեզ հավիտենական կարծում եք գերի։

        Խղճե՜ր, նայեցե՛ք, ահա ձեր դիմաց,
        Առանց նայելու ձեր կտոր հացին,
        Բանականության զավակը կանգնած,
        Սպասում է նա մոտ լուսաբացին։

        Երանություն էր խոստացել հույսս ինձ,
        Սակայն չըգտա նրան կյանքի մեջ.
        Բայց չեմ վհատել. անսպառ մեկ իղձ
        Դեռ ինձ մղում է դեպ հառաջ անվերջ։

        Հառա՜ջ, կռվելով, և կըգա մի օր,
        Որ կընկնի ներկան վատշվեր, դաժան,
        Նրա ավերի վերա փառավոր
        Ապագան լուսո կըկանգնի նշան։"
    },
    {
      "caption": "Երբ գիշերային...",
      "content": "Երբ գիշերային
        Մութ հորիզոնից
        Արև կամ լուսին
        Երևում են ինձ,
        Իմ տխուր հոգում
        Ծագում է ոսկի
        Ճաճանչը հուսո
        Հարատև կյանքի,
        Եվ մտածում եմ.—
        Աշխարքը դեռ կա,
        Դեռ օր կըտեսնեմ...
        Եվ նշանն ահա։
        Հրճվում է հոգիս,
        Երգում եմ զվարթ,
        Եվ ժպտում են ինձ
        Թե՛ աստված, թե՛ մարդ։

        Աստծո տաճարում
        Մոմը սեղանից
        Խնկաբույր ծխում,
        Վառվում է հանգիստ.
        Իմ մռայլ հոգում
        Առաքինության,
        Ճշմարիտ կյանքի
        Հավիտենական
        Լույսը ցոլանում,
        Վառվում է նույնպես.
        Սրտով մեղմանում,
        Աղոթում եմ ես։

        Կուսի աչքերին
        Նայում եմ ագահ.
        Թնդում է հոգիս,
        Դողում ակամա,
        Եվ կենդանության
        Ախտերը եռուն,
        Ախորժ այրվում են
        Իմ երակներում.
        Սիրտս անհանգիստ
        Պայթում է կարծես,
        Զգում եմ ցավ, վիշտ...
        Եվ տանջվում եմ ես.
        Բայց այն տանջանքը
        Քաղցր է ինձ համար,
        Քան երկար կյանքը,
        Աղոթք փրկարար։"
    },
    {
      "caption": "Երբ ես տխուր, հուսահատ...",
      "content": "Երբ ես տխուր, հուսահատ,
        Ինձ կորած եմ համարում,
        Շուրջս մեռած, անապատ,
        Սրտիս երկյուղ է տիրում։

        Մահու ձայնը դառնալուր
        Հասանում է ականջիս,
        Մարդիկ մնում անհամբույր
        Եվ խլանում են կանչիս։

        Մի զորություն հզորեղ
        Ինձ հուսադրում է հանկարծ.
        Եվ զգում եմ, ամեն տեղ
        Դուն ինձ հետ ես, աստված։"
    },
    {
      "caption": "Երբ խոսում էիր, պատմում էիր ինձ...",
      "content": "Երբ խոսում էիր, պատմում էիր ինձ,
        Ես այն ժամանակ արբած քո շնչից
        Եվ հափշտակված քեզ էի նայում.
        Իմ հոգին մենակ այն էր գրավում,
        Թե ինչպես էին շարժվում բորբոքված
        Թերթիկները քո վարդագույն շրթանց.
        Ինչպես աչքերըդ արտևանունքիդ
        Ստվերների մեջ, որպես ծով հանգիստ,
        Մերթ լցվում էին խաղաղ հրապույրով,
        Մերթ վառվում էին կենդանի հրով...
        Այնպես էր թվում՝ երազում էի,
        Եվ իբրև հեռվից ես լըսում էի
        Մի նոր մեղեդի անո՜ւշ, անբարբառ...
        Ա՜հ, նորից խոսիր, բայց երկա՜ր, երկա՜ր..."
    },
    {
      "caption": "Երբ տեսնում եմ, մարդ տակավին...",
      "content": "Երբ տեսնում եմ, մարդ տակավին
        Պահանջածը դեռ չի ստանում,
        Եվ հուսահատ գերեզմանին,
        Մոլությանն է ապաստանում.

        Երբ աչք եմ ածում շուրջս ու հեռու
        Եվ չեմ գտնում խաղաղ անկյուն,
        Ուր հառաչը տանջվող գերու
        Չտարածվեր տխրահնչյուն.

        Այնինչ խոսքը մարդու որդու
        Արհամարհված ու մոռացված,
        Եվ գլուխը ազատ մարդու
        Մինչև գետին խոնարհած,

        Բարկությունով լցված հոգով
        Ես ուզում եմ, որ հենց իսկույն,
        Տիրող կյանքը յուր վայելքով
        Դառնար ժանտախտ ու մահաթույն...

        Թող մեղավոր հարանց շիրմի
        Վերա որդիքն անապական
        Ապրեն հանգիստ, և թող լինի
        Նրանց օրենքն ավետարանն:"
    },
    {
      "caption": "Երկար, երկար ման եկա...",
      "content": "Երկար, երկար ման եկա
        Ոտքով, մըտքով ես կյանքում,
        Երկու, երկու բան գըտա
        Չար ու դըժվար էս կյանքում։

        Վաղո՜ւց, վաղուց կար ասված,
        Բայց կյանք տըվի ես բառին.
        Դարձավ, դարձավ ինձ աստված՝
        Գեղեցիկը ու բարին։

        Դըստրիկ, դըստրիկ իմ անգին,
        Դու գեղեցիկ ու բարի,
        Աշխույժն, աշխույժն իմ կյանքի
        Եվ իմ վըշտոտ քընարի։

        Նայի՛ր, նայի՛ր սըրտաբաց
        Էս լեն արձակ աշխարհին
        Առատ, առատ տարածված
        Գեղեցիկը ու բարին։

        Էսքա՜ն, էսքա՜ն մոտ ու շատ
        Բախտը փըռված մեր կյանքում,
        Մարդը, մարդը՝ միշտ անբախտ՝
        Որոնում է երկնքում:"
    },
    {
      "caption": "Երնեկ թիթեռ ես լինեի...",
      "content": "﻿Երնեկ թիթեռ ես լինեի,
        Անհոգ թիթեռ գարունքի,
        Ոչ ցավն ու վիշտն իմանայի,
        Ոչ անջատումն այս կյանքի։

        Բայց հեք թիթեռ— ողջ օրն ահա
        Ման է գալիս եղկելին,
        Ոչ մի ծանոթ թըփի վըրա
        Էլ չի գտնում ընկերին։"
    },
    {
      "caption": "Զըվարթ երամով դուք եկաք ինձ մոտ...",
      "content": "Զըվարթ երամով դուք եկաք ինձ մոտ
        Ինչպես գարունքվան օրերը ծաղկոտ,
        Ինչպես տարագիր հավքերը՝ երգով
        Կանցնեն իմ հոգու աշնան երկընքով։

        Եկաք ու կերթաք, ինչ որ կըմընա,
        Էս լավ գիշերվան հիշատակն է նա,
        Չէ՞ որ հուշերն են թանկ գանձերը մեր—
        Ա՜խ, ինչ գանձ բերիք էսօր ինձ նըվեր։"
    },
    {
      "caption": "Է՜հ, ո՞վ գիտի, մենք ապիկար...",
      "content": "Է՜հ, ո՞վ գիտի, մենք ապիկար՝
        Ժամանակի խաղալիք,
        Ու անհայտ են միշտ մեզ համար
        Օրն ու սերը մեր գալիք։

        Մեկ էլ տեսար, քո սիրելին
        Ընկավ օտար ու հեռու,
        Պատահեցիր ուրիշ մեկին
        Ու ժպտացիք իրարու։

        Բայց չի տևում այդ էլ երկար՝
        Նոր օր, նոր մարդ, նոր ալիք,
        Ու ծփում ենք մենք անդադար,
        Ժամանակի խաղալիք..."
    },
    {
      "caption": "Թե հոգնել ես հաղթահարված...",
      "content": "Թե հոգնել ես հաղթահարված
        Կյանքի անվերջ հոգսերով,
        Թե տանջվում ես արհամարհված
        Բոցավառվող քո սիրով.

        Թե կյանքի մեջ մի չար դիպված,
        Մի ամոթ է քեզ ճնշում,
        Թե չարաչար հիասթափված
        Կյանքն ատում ես և գարշում,

        Լավ իմացիր, ողջ անօգուտ
        Պիտի հուզեն միմիայն քեզ,
        Մի՛ սպառիր ուժը հոգուդ
        Մտածմունքով կարճատես.

        Հանգիստ եղիր, աղոթք արա,
        Անհիշաչար եղիր միշտ,
        Թող քո լացով չուրախանա
        Քո թշնամին ամբարիշտ։

        Կյանքի ցավը, բախտի խաղը,
        Ատելությունն անմըտի,
        Հավատացի՛ր, երբեք չարժեն
        Վրդովմունքին քո սրտի։

        Եվ այդ սիրտը քեզ չի տված
        Որ դու մաշես ամեն օր,
        Այնտեղ պիտի ապրի աստված,
        Ոչ թե ցավեր նորանոր։"
    },
    {
      "caption": "Թեպետև բախտը մեզ շատ հարվածեց...",
      "content": "Թեպետև բախտը մեզ շատ հարվածեց
        Երկար դարերով, ահեղ հարվածով,
        Թեպետև էսպես ցրվեց, տարածեց,
        Ձըգեց հողեհող, փըռեց ծովեծով,

        Վկա է սակայն բովանդակ երկիր,
        Որ մենք կարեվեր ապրում ենք կրկին,
        Եվ ուր հասնում է հայի գիրքն ու գիր—
        Կենդանի է դեռ հայության ոգին։

        Եվ թարմ աղմուկով մանկունք մեր մատաղ
        Առաջ են խաղում լուսավոր տենչով,
        Եվ թնդում են դեռ հայի երգն ու տաղ
        Հարազատ լեզվով, հայրենի շընչով։

        Եվ իր փըլատակ տըների տակից
        Ելնում է ահա հզոր ժողովուրդ,
        Իր վեհ ճակատին տանջանք ու թախիծ,
        Խորունկ հայացքում մեծ կյանքի խորհուրդ։

        Ո՜վ դուք սրբազան Մասիս, Արագած,
        Էդ ձեր երկնամուխ գոհար թագերով,
        Եվ որ նրանցից վերև խոյացած
        Փայլատակում եք լույս-պըսակներով—

        Սահակ ու Մեսրոպ, և շատ պանծալիք,
        Որ լըցրիք Հայոց աշխարհքն ու սրտեր
        ﻿Լուսավոր կյանքի սիրով երջանիկ
        Ու ձըգտում տըվիք— ձըգտել դեպի վեր,

        Քանի որ դուք կաք, քանի կըմնաք,
        Հոյակապ սյուներ հայության ոգու,
        Մենք միշտ անսասան առաջ տի գնանք,
        Ինչքան մեր ճամբան լինի ահարկու։

        Եվ տոն կըտոնենք էսպես խնդագին,
        Եվ թող իմանա բովանդակ երկիր―
        Ապրում է անմեռ հայությունը հին,
        Ապրում են անմահ իրեն գիրքն ու գիր։"
    },
    {
      "caption": "Ժամանակն անվերջ, տիեզերքն անհուն...",
      "content": "Ժամանակն անվերջ, տիեզերքն անհուն,
        Ու նրանց միջում հավիտյան սիրուն.
        Կյանքը հարաշարժ հոսանք է վարար...
        Նորանոր ուժեր ճնշում են իրար,
        Ելնում են թափով,
        Իջնում տագնապով
        Ու կենդան, կայտառ,
        Միշտ նոր ձևի մեջ,
        Անդուլ, անդադար
        Հոսում են անվերջ...
        Էն լայն հոսանքի, մեծ աղմուկի տակ
        Հավիտյան անշարժ, համր ու անգիտակ,
        Անտարբեր էն տաք, եռուն պայքարին,
        Անցնող օրերին, ապրող աշխարհին՝
        Հզորն ու տկար
        Ընդմիշտ հավասար,
        Անխտիր հալվում
        Մեծ հանգըստի մեջ,
        Հալվում են, ձուլվում
        Հանգչում են անվերջ..."
    },
    {
      "caption": "Ինձ մի՛ խնդրիր, ես չեմ երգի...",
      "content": "Ինձ մի՛ խընդրիր, ես չեմ երգի
        Իմ տխրությունն ահագին,
        Աղեկըտուր նըրա ձայնից
        Կըխորտակվի քո հոգին...
        Ո՛չ, քեզ համար այսպիսի երգ
        Երգելու չեմ ես երբեք։

        Ես երգեցի սարի վըրա
        Ու չորացան խոտ ու վարդ,
        Անապատ է այնտեղ հիմա,
        Սև՛, ամայի անապատ...
        Հառաչանքից այրված սարում
        Էլ ծաղիկ չի դալարում։

        Բույր ու զեփյուռ ես կուզեի
        Եվ արշալույս ոսկեվառ,
        Որ մի պայծառ երգ հյուսեի
        Ու երգեի քեզ համար...
        Բայց իմ սիրտը բըռնած են դեռ
        Հուր հառաչանք, սև գիշեր։"
    },
    {
      "caption": "Ինչո՞ւ էդպես ինձ մոռացար...",
      "content": "— Ինչո՞ւ էդպես ինձ մոռացար,—
        Ասավ աղջիկն ինձ մի օր։
        — Ինչո՞ւ էդպես մեզ մոռացար,—
        Գանգատվեցին սար ու ձոր։

        — Ո՜հ, մի՛ հարցնեք, հին ընկերնե՛ր,
        Ինչու էլ չեմ երգում ձեզ.
        Շատ եմ փոխվել էն օրից վեր.
        Էնպես մի ցա՜վ ունեմ ես...

        — Ի՞նչ է ցավըդ, մի ճար անենք,—
        Ասավ աղջիկն անձնըվեր.
        — Ի՞նչ է ցավըդ, տո՛ւր մենք տանենք,—
        Ասին սարերն ու ձորեր։

        — Ո՜հ, չէ, սիրո՛ւն, էլ ոչ մի սեր
        Ճար չի անիլ իմ սըրտին,
        Դուք էլ, անուշ սար ու ձորեր,
        Չեք դիմանա էս դարդին։"
    },
    {
      "caption": "Ի՜նչպես սրտալի, ի՜նչպես կաթոգին...",
      "content": "Ի՜նչպես սրտալի, ի՜նչպես կաթոգին
        Սիրեցի նորա հասակը նոճի,
        Հայացքը հպարտ, շրթունքը նըրբին...
        Ի՜նչպես սիրեցի, ո՜րքան տանջվեցի։

        Բայց, ա՜խ, դավեցին շուրթերն իմ սիրած,
        Ժպտացին աչքերն այնպե՜ս նենգավոր...
        Եվ գեղն երկնային արդեն վաճառված,
        Եվ եղծված, պղծված թովչանքը բոլոր։

        Ա՜խ, ինչո՞ւ, ինչո՞ւ անշունչ, կենսազուրկ,
        Շուրթերը կարկամ, աչքերը անթարթ
        Մի անդրի չէր նա, քարեղեն մի կուռք,
        Անվերջ գեղեցիկ, հավիտյան հպարտ..."
    },
    {
      "caption": "Ի՞նչ ես կատաղել անմեղ արարքից...",
      "content": "Ի՞նչ ես կատաղել անմեղ արարքից,
        Միամիտ ամբոխ, ես ի՞նչ արեցի.
        Ուզում ես անհետ քշել աշխարհքից,
        Որ ես իմ պարտքը միայն կատարեցի։

        Արժանավորի առաջ խոնարհած
        Ես պատարագ եմ մատուցանում,
        Եվ չար նախանձից ահա կուրացած
        Դուն ինձ քարկոծել ես ցանկանում։

        Հապա քո աստվածը որտե՞ղ է բնակվում,
        Այնտե՞ղ արդյոք, ուր դուն էլ չըգիտես,
        Նա՞ է որ միայն սարսափ է զարկում,
        Այդպիսի աստված ո՞վ քարոզեց քեզ։

        Միամիտ ամբոխ, մոլորված ես դուն,
        Ես անգիտությամբ կուռք չըպաշտեցի.
        Ես այն մարդու մեջ տեսա աստըծուն,
        Ահա թե ինչու երկրպագեցի։"
    },
    {
      "caption": "Լսո՞ւմ ես դու էլ, թե ինչ են խոսում...",
      "content": "Լսո՞ւմ ես դու էլ, թե ինչ են խոսում
        Մեր մասին ամբողջ ամարանոցում.
        Աչքերի տակից, տեսնո՞ւմ ես, ինչպես
        Ծածուկ նայելով հետևում են մեզ,
        Մեր ամեն խոսքին ականջ են դնում
        Եվ կասկածավոր աչքով են անում...
        Մեզանից հետո էլ մեկը մյուսին
        Կասեն. «Հիշո՞ւմ եք դուք այն երկուսին,
        Ազգական չէին, ոչ քույր ու եղբայր,
        Ման էին գալիս անընկեր, անմայր...
        Եվ գիշերները այս ծառերի տակ
        Երգ էին ասում ձայնով ներդաշնակ,
        Եվ նրանց երգը զգացմունքով լի,
        Որ կախարդանք էր գիշերին տալի,
        Որ ծավալվում էր այնքան հեշտալուր,
        Լցված սրտերի զեղմունք էր մաքուր։
        Նկատո՞ւմ էիք, անտառի մթին
        Ստվերում երգը ընդհատում էին.
        Այն լռությունը հասկանո՞ւմ էիք...
        Մտաբերո՞ւմ եք դեմքը գեղեցիկ
        Վայելչահասակ այն աղջկանը.
        Երբ երիտասարդ օտարականը
        Ագահ աչքերը վրան հառում էր,
        Իսկույն շիկնելով նա խոնարհում էր
        Սիրուն գլուխը և ձեռքին բռնած
        Ծաղկափնջին էր նայում շփոթված...
        Ուրախ հնչյո՜ւնը նորա ծիծաղի,
        Որ տարածվում էր այնքան դյուրալի
        Այս ամայացած, խուլ շրջակայքում
        Եվ սուր ճիչերով սրտերը ծակում...
        Հիշո՞ւմ եք արդյոք
        Այն ախտաբորբոք,
        Միշտ զվարթ զույգին.
        Սիրահար էին..."
    },
    {
      "caption": "Խղճալի՜ մարդ, տոգորված...",
      "content": "Խղճալի՜ մարդ. տոգորված
        Իրան անհայտ և կորած
        Օր ու կյանքի տենչանքով,
        Հազար ու մի տանջանքով,
        Հույսերով միշտ անկատար,
        Շտապում է անդադար...
        Յուր գոյության ընթացքում
        Դիակներով է ծածկում
        Ասպարեզը յուր կոխած,
        Եվ, արյունով շաղախած,
        Պիղծ ձեռքերով ուզում է
        Երջանկություն ընդունե.
        Չի նկատում, որ իզուր
        Եղած կյանքն էլ բնատուր
        Առանց հաշվի վատնում է.
        Իսկ երբ ույժը հատնում է,
        Գերեզմանի եզերքին
        Կանգ է առնում տխրագին,
        Ափսոսանքով արտասվում,
        Ետ է նայում և տեսնում,
        Որ ողջ կորցրել է անդարձ,
        Ինքն էլ կորչում է հանկարծ,
        Ինչպես շունչը յուր վերջին,
        Ինչպես հյուլե մի չընչին։"
    },
    {
      "caption": "Կուրծքս երբեմն եռ է գալիս և հուզվում...",
      "content": "Կուրծքս երբեմն եռ է գալիս և հուզվում.
        Ես մնում եմ անշարժ, ինչպես լուռ արձան,
        Միտքս թռչում դեպի երկինք և սուզվում
        Տիեզերքի խորության մեջ անսահման...

        Ամփոփում է հանկարծ երկիր բովանդակ,
        Սիրատարփիկ կուսի կուրծքին է փարում,
        Խոնարհվելով իջնում մինչև ոտնատակ—
        Արհամարհված սրբությունը համբուրում...

        Ետ է թռչում և մոլորված դեգերում
        Քաղցրահուշիկ խոր անցյալի լուռ ծոցում,
        Եվ թրթռում արդեն լռած երգերում,
        Սառն ու տխուր շիրիմները շոշափում...

        Հետաքրքիր ցանկությունով թևառած
        Ապագայի մթության մեջ խարխափում,
        Եվ մի սաստիկ տենչով լեցուն, սավառնած՝
        Երջանկության սահմանները թևածում...

        Թռչում է միտքս,
        Կորչում է միտքս,
        Եվ չեմ հասկանում,
        Ինչ եմ ցանկանում։"
    },
    {
      "caption": "Հուսահատությունը տիրել է կյանքին...",
      "content": "Հուսահատությունը տիրել է կյանքին.
        Մարդիկ տխրությամբ տանջվում են ահա,
        Իսկ ոգևորողն այս ծանր ժամին
        Լռել է արդեն, և հիվանդ է նա։

        Անզգա մարդիկ, ձեր կրծքից այդպես
        Ոգևորությունը շո՞ւտ է հեռանում.
        Ինչո՞ւ չեք հիշում այն մարդուն, որ ձեզ
        Ձեր տղմոտ կյանքից երկինք էր տանում.
        Քարասիրտ մարդիկ, այսօրվան համար
        Էլ ձեր աչքերում արցունքներ չըկա՞ն,
        Մի՞թե բոլորը քամել են իսպառ
        «Անբախտ Համլետը», «Խելագար արքան»...
        Այն արտասո՞ւքը, սե՞րը, հրճվա՞նքը...
        Մի՞թե ձեր սրտում բոլորը մեռան,
        Մի՞թե չեք սիրում բեմի պարծանքը,
        Օ՜, նա հիվանդ է, հիշեցեք նրան։"
    },
    {
      "caption": "Ձեռաց",
      "content": "Արգո պարոններ, հայրեր սրբազան,
        Վաղուց ենք կռվել ես ու իմ մուսան,
        Նրանից հետո էլ չեմ կարող ես
        Սահուն ու ձեռաց հորինել էնպես։

        Արգո պարոններ, հայրեր սրբազան,
        Վաղուց ենք ջոկվել ես ու իմ մուսան,
        Ես եկա դեպի աղմուկներն անվերջ,
        Քեֆեր ու ճառեր, ժողովներ ու վեճ,
        Դարձա թամադա ու քաղաքագետ․․․
        Իսկ նա ինձանից հեռացավ անհետ...
        Ասում են, իբրև, թափառում է նա
        Բյուրակնյան ծաղկոտ սարերի վրա.
        Ու չի մոռացել, դեռ հիշում է ինձ,
        Տանջվում է, մաշվում սիրուց, կարոտից։

        Բայց ճամփաները շատ են արյունոտ,
        Չի կարողանում ետ դաոնա ինձ մոտ։
        Երբ ճամփաները դիակների տեղ
        Բուրյան ծաղիկներ կփռեն շքեղ,
        Երբ էլ գաղթական չի լինիլ քաղցած
        Երբ խոսք ու ժողով կըլինեն բաց-բաց,
        Ողջի հետ հայն էլ կապրի ինքնորեն
        Ու կպահանջի, որ երգեր գրեն,—
        Նա ետ կդառնա նոր աշխույժ առած,
        Ես էլ էն օրը կգրեմ «ձեռաց»։"
    },
    {
      "caption": "Մութ ու խավար իմ հայրենիք...",
      "content": "﻿Մութ ու խավար իմ հայրենիք,
        Անլույս գիշեր, լուռ ու տրտում...
        Միտքս այնտեղ, ինչպես չըղջիկ,
        Պըտըտում է ու պըտըտում...

        Պըտըտում է լուռ, անտերունչ,
        Տխուր, մամռոտ շիրմաց վերա,
        Ավեր, անտեր հյուղերի շուրջ,
        Ուր լույս չկա, ուր ձայն չըկա...

        Ու ետ դառնում կրկին մոլոր,
        Հուսակտուր ու գլխակոր
        Թաքչում դարձյալ սրտիս խորքում՝
        Իր հին ծանոթ ավերակում։"
    },
    {
      "caption": "Ներիր, ո՛վ կույս, որ հուզեցի...",
      "content": "Ների՛ր, ո՛վ կույս, որ հուզեցի
        Խաղաղ կուրծքդ կուսական,
        Մեղսոտ սրտով ես չուզեցի
        Կործանել քո ապագան։

        Այն մի անմեղ խաղ էր, հոգի՛ս,
        Պատանեկան հասակի,
        Որ անցնելով պատճառ դարձավ
        Քո աչքերիդ արցունքի։

        Ես գուշակել չըկարացի
        Կյանքի վճիռն անարդար,
        Անգիտությամբ ես հարուցի
        Այդ փոթորիկն անդադար։

        Ների՛ր, ո՛վ կույս, բուռն եռմունքին
        Պատանեկան կրքերի,
        Ների՛ր, հոգիս, որ մատնեցին
        Քնքուշ սիրտդ վշտերի։"
    },
    {
      "caption": "Նըստած եմ տըխուր, մենակ մի ժայռի...",
      "content": "Նըստած եմ տըխուր, մենակ մի ժայռի,
        Կանչում եմ հուշերն անցած օրերի,
        Փընտրում եմ նըրա պատկերը կարոտ
        Իմ մըտքո՜ւմ... ինձ մո՜տ...

        Եվ ահա զըվարթ ծիծաղը հընչում...
        Ցոլում են աչքերն... ըզգեստը շըրշում...
        Լըսվում են արագ քայլերը ծանոթ...
        Իմ շո՜ւրջը... ինձ մո՜տ...

        Բայց, ա՜խ, միմիայն չի գալիս կըրկին
        Իմ էն լիասիրտ հըրճվանքը նախկին...
        Ու նըստած եմ ես ժայռին նորից նոր
        Տըխո՜ւր, գըլխակոր։"
    },
    {
      "caption": "Նորից եկան էն հավքերը...",
      "content": "Նորից եկան էն հավքերը
        Հեռվից եկան էն հավքերը,
        Որ գարնանը կուգային։
        Կանանչ կապա են հագել,
        Կանանչ ճամփա են եկել,
        Կանանչ մարգին ման կուգան։
        — Կանչե՛, հավիկը՛ս, կանչե՛
        Կանչե՛, լավիկը՛ս, կանչե՛,
        Կանչե՛, կանչիդ ես ղուրբան։

        Նորից եկան էն հավքերը,
        Հեռվից եկան էն հավքերը,
        Որ ամառը կուգային։
        Կարմիր կապա են հագել,
        Կարմիր ճամփա են եկել,
        Կարմիր վարդին ձեն կուտան։
        Երգե՛, հավիկը՛ս, երգե՛,
        Երգե՛, լավիկը՛ս, երգե՛,
        Երգե՛, երգիդ ես ղուրբան։

        Նորից եկան էն հավքերը,
        Հեռվից եկան էն հավքերը,
        Որ աշնանը կուգային
        Դեղին կապա են հագել,
        Դեղին ճամփա են եկել,
        Ու խաշամին ման կուգան։
        Խոսե՛, հավիկը՛ս, խոսե՛,
        Խոսե՛, լավիկըս, խոսե՛,
        Խոսե՛, խոսքիդ ես ղուրբան։

        Նորից եկան էն հավքերը,
        Հեռվից եկան էն հավքերը,
        Որ ձմեռը կուգային։
        Ճերմակ կապա են հագել,
        Ճերմակ ճամփա են եկել,
        Ճերմակ ձյունին ման կուգան։
        Ձենե՛, հավիկը՛ս, ձենե՛,
        Ձենե՛, լավիկը՛ս, ձենե՛,
        Ձենե՛, ձենիդ ես ղուրբան։"
    },
    {
      "caption": "Շատերի նման նա էլ խեղդվեցավ...",
      "content": "Շատերի նման նա էլ խեղդվեցավ.
        Փոքրոգությունն եք պարսավում նրա։
        Լռեցե՛ք, եղբայր, ի՞նչ գիտեք, ի՛նչ ցավ
        Առաջնորդեց այն մարդուն դեպի մահ։

        Տեսե՛ք, այս խեղճը տխուր, գլխակոր,
        Մոլոր շրջում է սգվորի նման.
        Բայց նրա մասին մի՛ դատեք, երբ որ
        Չգիտեք ինչն է կորացրել նրան։

        Ահա, վարում են մյուսին պատժարան.
        Օ՜, մի՛ անվանեք նրան չարագործ։
        Ի՞նչ գիտեք, գուցե մի միտք երկնարժան
        Այս օրին մատնեց այդ մարդուն անփորձ։

        Եվ դուք ի՞նչ գիտեք, թե երգիչն ուրախ,
        Որ ձեզ համար միշտ երգեր է երգում,
        Քարասիրտ մարդկանց ծաղրանքից ծածկած
        Ի՛նչ ցավեր ունի յուր սրտի խորքում։"
    },
    {
      "caption": "Շուռ է գալիս ծանըր քարը...",
      "content": "Շուռ է գալիս ծանր քարը
        Մեր մոր կրծքից տենչավառ,
        Վեր է կենում մեր աշխարհը
        Ավերներից անհամար...
        — Հե՜յ, ջա՛ն տղերք, ուս տվեք, ո՜ւս,
        Միահամուռ, միաբան,
        Հե՜յ, ջա՛ն տղերք, ուժ տվեք, ո՜ւժ,
        Քարը մոտ է գլորման։

        Մտիկ տվեք՝ ինչ վեհ պատկեր
        Մեծ հիացման արժանի,
        Էսքան դարեր նա քարի տակ
        Դեռ շընչում է կենդանի.
        Ու աչքերը, թեև լացոտ,
        Լիքն են կյանքով ու հույսով,
        Ու հույսերը, համակ ազնիվ,
        Լիքը բարով ու լուսով...
        — Հե՜յ, ջա՛ն տղերք, ուս տվեք, ո՜ւս,
        Միահամուռ, միաբան..
        Հե՜յ, ջա՛ն տղերք, ուժ տվեք, ո՜ւժ,
        Քարը մոտ է գլորման։

        Տեսե՛ք, թեև ծվեն-ծվեն
        Ծիրանի է իր հագին
        Ու ցոլում է իր ճիգերեն
        Ազնվական իր հոգին...
        Ամեն շարժում դեպի կյանքն է,
        Ամեն ձգտում՝ դեպի վեր,
        Աչքերն էն կողմ, ուր ծաղկում են
        Ընտիր ազգերն ու ցեղեր...
        — Հե՜յ, ջա՛ն տղերք, ուս տվեք, ո՜ւս,
        Միահամուռ, միաբան,
        Հե՜յ, ջա՛ն տղերք, ուժ տվեք, ո՜ւժ,
        Քարը մոտ է գլորման։"
    },
    {
      "caption": "Ոչ յօրինակ այլոց...",
      "content": "Ազատ, համարձակ բարձրացի՛ր, արատ,
        Քո պատվանդանի վերա ոսկեղեն,
        Բարձրացի՛ր, իշխի՛ր... թող մարդիկ անպարտ
        Հորդ արտասուքով ոտքդ ողողեն։

        Դո՛ւրս արի, հանցա՛նք, մեծատան շեմքից.
        Խեղդի՛ր, խորտակի՛ր անմեղ տըկարին,
        Մի քաշվիր տիրոջ փառավոր միրքից—
        Նա ընկեր է քո առած ավարին։

        Եվ քաջալերված լրբենի բազուկ,
        Ճեղքիր ճակատը ճշմարտախոսի,
        Արդեն արծաթով վաճառվեց ծածուկ
        Եվ ճշմարտության խոսքը Հիսուսի։

        Դու, սեղանավոր, ձեռքդ տարածիր
        Դեպի սեղանը մարդոց սրբության...
        Մի՛ վախիր,— ամեն բողոք ու խնդիր
        Պիտի սին օդում անկատար մնան։"
    },
    {
      "caption": "Ո՛հ, խնայեցեք, մի՛ հիշեցնեք ինձ...",
      "content": "Ո՛հ, խնայեցեք, մի՛ հիշեցնեք ինձ,
        Թե ինչպես էր նա արտասուք թափում,
        Երբ, արդեն խաբված նենգավոր խոսքից,
        Անձնուրաց սիրույս էլ չէր հավատում։

        Ոհ, մի՛ հեշտացնեք՝ այդ խոսքեր են լոկ
        Եվ չեն դարձնելու կորուստս անգին,
        Անտարբեր եք դուք, դեռ ձեզ անողոք
        Բախտը չի մատնել սիրո վտանգին։

        Մի՛ հիշեցնեք, մի՛, թե ինչպես դաժան
        Մարդիկ մեզ այսպես ջոկեցին հավետ,
        Թե ոնց եմ ապրում նըրանից բաժան,
        Իմ նոր սիրուհու— իմ լուռ վշտի հետ։"
    },
    {
      "caption": "Ո՛հ, մեղմացնել չես կարող դուն...",
      "content": "Ո՛հ, մեղմացնել չես կարող դուն
        Սաստկությունը տանջանքիս,
        Եվ հաշված են թույնով լեցուն
        Սակավ ժամերը կյանքիս.

        Բայց տեսնում ես, ես հանգիստ եմ,
        Մի՛ լար և դուն, իմ անգին,—
        Քո արտասուքն ես կարող չեմ
        Փոխարինել այս կյանքին.

        Օ՜, գերությունն ես ատում եմ,
        Եվ ցոփ կյանքը հեշտասեր,
        Այժմ, ահա, թոթափում եմ
        Նրանց լուծը մահաբեր.

        Սակայն գիտե՞ս, թե այսքան
        Ինչն է տանջում ինձ այսպես—
        Արտասուքի և տրտմության
        Համար չէի ծնված ես.

        — Ես ուզեցի ազատ երգել
        Ե՛վ օրհնություն, և՛ անեծ,
        Սիրով սրտերը բորբոքել,
        Որ նախանձը բաժանեց.—

        Կյանքի աղմուկն և գոյության
        Պատերազմը տմարդի
        Արգելեցին լիաբերան
        Երգել զեղմունքն իմ սրտի.

        Ես լռեցի. կատաղությամբ
        Սիրտս ուժգին տրոփեց,
        Ոգևորված և համարձակ
        Մտա կռվի ասպարեզ.

        Բայց իմ խնդրած այն սրբազան
        Կռիվը չէր բորբոքված,
        Ուր կռվում են ազատության,
        Պատվի համար անարգված.

        Անհավասար և վաղաժամ
        Կռվում ուժերս վատնեցի.
        Հափշտակված, հոժարակամ
        Ինձ գերության մատնեցի.

        Ո՛հ, չես կարող մխիթարել,
        Հոգիս անչափ է տրտում,
        Աչքս դեռ նոր եմ բաց արել
        Գերեզմանս եմ նկատում։"
    },
    {
      "caption": "Պանդուխտ եմ, քույրիկ, մանուկ օրերից...",
      "content": "Պանդուխտ եմ, քույրի՛կ, մանուկ օրերից.
        Գընում եմ դեպի մի անհայտ երկիր՝
        Կըտրված կյանքի ամեն կապերից,
        Մենակ, տարագիր։

        Հալածում են ինձ անցած օրերը,
        Ներկա ժամերը հանգիստ չեն տալի,
        Հոգնած են վաղուց իմ թույլ ոտները,
        Ու սիրտս ավելի։

        Բայց գընում եմ ես հալածված նորից,
        Ամեն վայելքից ու բախտից հեռու,
        Նույնիսկ հայրենի հողից ու ջրից,
        Ինչպես եղջերու։

        Եվ դու հանդիպած իմ դըժար ճամփում,
        Ասում ես՝ արդեն բախտավոր եմ ես.
        Իզուր եմ փախչում, իզուր գանգատվում
        Ու տանջվում այսպե՜ս...

        Ո՜վ դու միամիտ։ Բայց երկինք վըկա,
        Չեմ եղել երբեք ես այդքան ըստոր,
        Որ կարենայի այս դաժան բանտում
        Լինել բախտավոր։

        Չեմ եղել, քույրիկ. բոլոր օրերը
        Տառապանք բերին, կորուստ ու կըսկիծ,
        Եվ կյանքի հաճույքն, և կընոջ սերը
        Ընկան իմ սըրտից։

        Ես էլ վիրավոր գընում եմ փախած՝
        Անհայտ օրերի խավարի ընդդեմ,
        Ամենքից զըզված, ամենքին թողած,
        Քեզ էլ կը թողնեմ..."
    },
    {
      "caption": "Պանդուխտն երգեց օտար երկրում...",
      "content": "Պանդուխտն երգեց օտար երկրում
        Եվ սրտաբեկ հոգոց քաշեց,
        Երբ որ տխուր յուր երգերում
        Անցած ուրախ օրերն հիշեց։

        Մարմնով տկար, հոգով տխուր
        Շուրջը նայեց մեկը չըկար,
        Որ տար գեթ մի բաժակ ցուրտ ջուր,—
        Ողբաց պանդուխտն անմխիթար։

        Եվ նա խնդրեց անժամանակ
        Հանգստության լուռ գերեզման,
        Անհույս երգեց վերջին նվագ—
        «Արի՛, չարքաշ կյանքիս վախճան.

        Էլ ույժ չըկա, բարյավ մնաք,
        Դուք սև օրեր պանդխտության,
        Դո՜ւն, հայրական հեռու տնակ,
        Եվ երազներ պատանեկան։

        Իսկ դուն արի՛, քաղցր հիշատակ,
        Կորցրած սիրո, վայելչության,
        Արի ինձ հետ իբրև սփոփանք
        Գերեզմանիս լուռ տխրության»։

        Մեռավ պանդուխտն, բարյավ մնաք․․․
        Գիտեք, որքան ձեզնից թաքուն
        Խեղճը հեծեց, ողբաց մենակ․․․
        Գեթ ողորմի տվեք հոգուն։"
    },
    {
      "caption": "Սըրտիս թագուհի...",
      "content": "Սըրտիս թագուհի,
        Կարոտել եմ քեզ.
        Ա՜խ, ի՜նչ կըլինի
        Հանկարծ հայտնըվես
        Եվ, թեկուզ իսկույն
        Դարձյալ չըքանաս,
        Ինչպես գիշերվան
        Կարճատև երազ։
        Միայն թե տեսնեմ
        Պատկերըդ մեկ էլ,
        Միայն թե ասեմ՝
        Ո՜նց եմ կարոտել։"
    },
    {
      "caption": "Սիրելի աչեր...",
      "content": "Սիրելի՛ աչեր.
        Որպես մութ գիշեր
        Վառված աստղերով,
        Անմեկին ահով
        Ցնցում եք հոգիս,
        Եվ, մերթ նայելիս,
        Անդիմադրելի
        Հրապուրանքով լի
        Սիրտս եք թափանցում,
        Բայց դուք չեք խոցում,
        Այլ մեղմ, անվրդով,
        Լուռ այրվող խանդով
        Գրկում եք ամուր
        Սիրտս անձնատուր
        Եվ ճմլում այնքան
        Քաղցը՜ր, դյուրեկան...
        Օ՜, ոչ թե պաչել,
        Այլ ապշած պաշտել
        Ձեզ միայն կուզեի,
        Սիրատենչ սրտի
        Ջերմ խոսակիցներ.–
        Սևորա՛կ աչեր։"
    },
    {
      "caption": "Սիրելի ընկեր, շատ ոգևորվել...",
      "content": "Սիրելի ընկեր, շատ ոգևորվել,
        Շատ ես հառաչել դու նրա մասին,
        Որ այսօր հոգուս թռիչք է տվել,
        Որ պիտի երգեմ ես քո առաջին.

        Բայց ես չեմ կար՛ող այնպես հառաչել
        Անզոր բառերով անվարժ տողերում.
        Եվ ահա, ինչ որ գրչով նկարել,
        Այն եմ սրտալի քեզ նվեր բերում.

        Ընդունիր հոգիս, նրա ձայները
        Գուցե ականջիդ հարազատ հնչեն,
        Հիշեցնեն անցած օրերի սերը
        Եվ քեզ քո սիրած տանջանքով տանջեն։"
    },
    {
      "caption": "Տաղով եկավ...",
      "content": "Տաղով եկավ,
        Ախով գնաց Սայաթ-Նովան.
        Երգով եկավ,
        Վերքով գնաց Սայաթ-Նովան.
        Սիրով եկավ,
        Սրով գնաց Սայաթ-Նովան.
        Սիրով մնաց Սայաթ-Նովան։"
    },
    {
      "caption": "Տխո՜ւր գիշեր, տրտո՜ւմ գիշեր...",
      "content": "Տխո՜ւր գիշեր, տրտո՜ւմ գիշեր.
        Վիշտս ու ես ենք արթուն մենակ
        Եվ ուզում ենք մի լավ հիշել,
        Թե ո՛րտեղից իրար գըտանք։

        — Ասա՛, իմ վիշտ, իմ սև թախիծ,
        Ա՛յ անբաժան կյանքիս ընկեր,
        Դու ո՞ր օրից կամ ո՞րտեղից,
        Ի՞նչ դեպքով ես ինձ հետ ընկել...

        Ու գալի՜ս են սև-սև հուշեր...
        Տըխո՜ւր գիշեր, տըրտո՜ւմ գիշեր..."
    },
    {
      "caption": "Քոշաքարում ես վազել եմ...",
      "content": "Քոշաքարում ես վազել եմ
        Եղնիկի հետ երազ, Անուշ,
        Զըմրուխտ սարում երազել եմ
        Չընաշխարհիկ երազ, Անուշ։

        Զըմրուխտ սարը ամպ է պատել,
        Իմ արևի լույսը վատել,
        Աստծուն խնդիրք արի շատ էլ՝
        Ինձ չըտըվեց մուրազ, Անուշ։

        Իմ մուրազը շատ էր շըքեղ,
        Դըրախտ պիտեր քաղաք ու գեղ.
        Երգը հոսեր հառաչքի տեղ,
        Սերն ու բարին՝ Արազ, Անուշ։

        Շատն են եկել էսպես անցել,
        Հազար ափսոս էն մարդկանց էլ.
        Ես էլ կերթամ, վեր եմ կացել,
        Էսքան վաղ ու վըռազ, Անուշ։"
    },
    {
      "caption": "Քրիստոս հարյավ հրաշափառ...",
      "content": "Քրիստոս հարյավ հըրաշափառ,
        Հարյավ աշխարքն էլ նորից,
        Դու էլ, սե՛ր իմ, հարություն առ
        Մոռացության խավարից։

        Դու, որ ազատ միտքս ու հոգիս
        Կախարդեցիր այնպես վաղ,
        Հայտնվեցար խոստումներով
        Եվ հեռացար անհապաղ։

        Արի՜ դարձյալ, որ առանց քեզ
        Կյանքը դառն է և անձուկ,
        Քեզ կանչում եմ, որ նորոգես
        Մեր վայելքը վաղանցուկ։

        Հիշի՛ր, որ քեզ դեռ սիրում եմ,
        Եվ այժմ, ընկած պատրանքից,
        Ձեռքս, ահա, տարածում եմ—
        Ինձ ազատիր այս կյանքից։"
    },
    {
      "caption": "Քրիստոս հարյավ... Ա՜խ, և այս հոծ...",
      "content": "﻿Քրիստոս հարյավ... Ա՜խ, և այս հոծ
        Մութ-մըռայլից, երանի,
        Հառներ հոգիս կըրակ ու բոց,
        Զըվարթ հոգիս երբեմնի։

        Եվ, երանի, նույն սաստկությամբ
        Սիրո կիրքը ևս հառներ,
        Երկինքս էլի դառնար անամպ,
        Միտքըս ուժգին սավառներ...

        — Լո՛ւռ կաց, անմիտ, ի՜նչ ես լալիս
        Վըհատ ձայնով ծերության,
        Դեռ քո ճամփին լույս է տալիս
        Ճառագայթը վաղորդյան։

        Եվ մըռայլից, որ կա իջած
        Ծանր ու տարտամ քո սըրտին,
        Պիտի հառնեն տանջված, խաչված
        Ցընորքները քո նախկին։"
    },
    {
      "caption": "Օ՜, լո՛ւռ կաց, ընկե՛ր, այդ ինչ ես երգում...",
      "content": "Օ՜, լո՛ւռ կաց, ընկեր. այդ ի՞նչ ես երգում.
        Ինչո՞ւ ես խաղաղ հոգիս փոթորկում
        Ուրախ օրերի սիրելի երգով
        Եվ սիրտս վառում անցյալի կրակով...
        Քո ձայների հետ վաղուց հեռացած
        Մի ուրիշ պատկեր մտքումս երևաց.
        Ահա, կենդանի կանգնեց առաջիս,
        Եվ ահա՛, դարձյալ կարոտ ականջիս
        Հնչում է նորա ձայնը սրտալի,
        Որպես երբեմն, երբ սիրված էի։
        Եվ մտքումս, ահա, լուսավորվեցան
        Հին ցնորքներս, անցքեր զանազան,
        Գծերը հոգուս ծանոթ դեմքերի,
        Տեսարանները հայրենի երկրի,
        Այն օրհնյալ երկրի, ուր մի ժամանակ
        Վայելում էի լիուլի հրճվանք...
        Բայց զրկված եմ ես այժմ բոլորից.
        Դու հիշեցնում ես կորուստս նորից—
        Երջանկությունս մռայլ վիճակում
        Եվ այդպես անգութ սիրտս կտրատում...
        Ո՛հ, ներում եմ քեզ, չեմ հանդիմանում.
        Չըգիտես, հոգիս, թե ի՛նչ ես անում.
        Սակայն մի՛ երգիր այդ երգը ինձ մոտ.
        Թո՛ղ, երգիր ուրիշ մի երգ անծանոթ։"
    }
  ]
}