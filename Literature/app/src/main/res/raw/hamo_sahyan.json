{
  "file":"hamo_sahyan",
  "author":"Համո Սահյան",
  "about_short":"Համո Սահյան\n1914-1993",
  "about":"Համո Սահյանը ծնվել է 1914 թվականի ապրիլի 14-ին Սիսիանի շրջանի (այժմ՝ Սյունիքի մարզ) Լոր գյուղում։ 1927 թվականին Հ. Սահյանը տեղափոխվել է Բաքու, որտեղ ստացել է միջնակարգ կրթություն։ 1939 թվականին ավարտել է Բաքվի մանկավարժական ինստիտուտի հայկական բաժանմունքը։ Մասնակցել է նաև Հայրենական մեծ պատերազմին (1941–1945 թթ.)։
  Սահյանն իր գրական անունը ստեղծել է հոր՝ Սահակի անվան առաջին մասի (ՍԱՀ) և ազգանվան վերջավորության (յան) համատեղումով։ Աշխատել է մի շարք թերթերում և ամսագրերում, որոնց թվում Բաքվի «Խորհրդային գրող» ամսագրում, «Կոմունիստ» և «Ավանգարդ» թերթերում, «Ոզնի» հանդեսում։ 1965-1967 թվականներին եղել է «Գրական թերթի» գլխավոր խմբագիրը։
  Հ. Սահյանի բանաստեղծությունները տպագրվել են դեռևս 30-ական թվականներից, սակայն նա համընդհանուր ճանաչման է արժանացել ռազմաճակատում գրած «Նաիրյան դալար բարդի» բանաստեղծությամբ, որը հատկանշվում է Հայաստան երկրի հանդեպ կարոտի հուզական բռնկումով և անմիջականությամբ։
  Համո Սահյանի առաջին գիրքը՝ «Որոտանի եզերքին» բանաստեղծությունների ժողովածուն տպագրվել է 1946 թվականին։ Այստեղ դրսևորվում էր Սահյանի բանաստեղծական ընդհանուր ուղղվածությունը՝ սեր հայրենի բնաշխարհի ու մարդու նկատմամբ։ Հաջորդ՝ «Առագաստ» (1947), «Սլացքի մեջ» (1950), «Ծիածանը տափաստանում» (1953), «Բարձունքի վրա» (1955), «Նաիրյան դալար բարդի» (1958) ժողովածուներում ավելի է ընդլայնվում Համո Սահյանի պոեզիայի թեմատիկ ընդգրկումը։
  Համո Սահյանի ստեղծագործությունների թեմատիկայի մաս է կազմում նաև Հայաստանը․
  1972 թվականին լույս է տեսնում Սահյանի «Սեզամ, բացվիր» ժողովածուն, որի համար 1975 թվականին նա արժանանում է պետական մրցանակի։ 1977 թվականին տպագրվում է նրա «Իրիկնահաց», 1980 թվականին՝ «Կանաչ, կարմիր աշուն», 1986 թվականին՝ «Դաղձի ծաղիկ» ժողովածուները։
  Մահացել է 1993 թվականի հուլիսի 17-ին Երևանում։",
  "list": [
    {
      "caption": "Մեր լեզուն",
      "content": "Մեր լեզուն մեր խիղճն է դա,
        Սուրբ հացը մեր սեղանի,
        Մեր հոգու կանչն է արդար
        Ու համը մեր բերանի:

        Մեր լեզուն ծուխն է մեր տան,
        Մեր կշիռն աշխարհի մեջ,
        Նա աղն է մեր ինքնության,
        Էության խորհուրդը մեր:

        Մեր լեզուն արյունն է մեր,
        Արյունից ավելի թանկ,
        Մեր բուրմունքն ու գույնն է մեր,
        Մեր լեզուն մենք ենք որ կանք:

        Նա պիտի մեր առաջին
        Ու վերջին սերը լինի,
        Ի՞նչ ունենք էլ աշխարհում,
        Որ այսքան մերը լինի:"
    },
    {
      "caption": "Հայոց լեզու",
      "content": "Քեզանով է պայթել հունդը մեր գոյության,
        Քեզանով ենք դարձել տուն ու երկիր,
        Շառաչել ես դու հին հողում Արարատյան
        Մինչև հնչյունը քո դարձել է գիր։
        Դու ոգին ես եղել մեր եղեգան փողի,
        Ոգու կանչն ես եղել մեր պայքարող…
        Կարող Էինք ապրել անգամ առանց հողի,
        Բայց առանց քեզ ապրել չէինք կարող։
        Քեզանով են խոսել սեպուհներն ու արքան։
        Շինականն է խոսել հոգնած ու հեգ՝
        Չեղյալ իր աատծո, իր սրտի և անգամ
        Իր տանջանքի լծորդ լծկանի հետ։
        Դու մեր անցած բոլոր ուղիներում մթար,
        Եվ զրահ ես եղել և զորավիգ,
        Մարմնավորել ես դու մեր գաղափարն արդար,
        Դարձել Ցասման Մհեր, Թլոր Դավիթ։
        Մերթ հնչել ես որպես կռվի կանչող շեփոր,
        Մերթ հառաչել ուրպես սիրտը ցավոտ,
        Հեքիաթներ ես հյուսել, առասպել ու էպոս,
        Ողբերգության մատյան, ասք ու աղոթք։
        Մերթ բուրել ես որպես վարղավառի ծաղիկ,
        Ճախարակի թելն ես մերթ ոլորել,
        Հայրեններ են դարձել շարական ու տաղիկ,
        Անտունիներ անտուն և հորովել...
        Մաքրությունն ես առել արեգական շողի,
        Լուսավորել ես մեր վերելքն անվերջ,
        Արձագանքն ես եղել մեր մարտական փողի
        Ավարայրից մինչև Թաման ու Կերչ։
        Դու հնչում ես ահա որպես երգ ու երգում
        Շրթունքների վրա իմ սերնդի,
        Եղբայրական բոլոր լեզուների երթում
        Սրտի խոսքն ես խոսում հողագնդի։
        Հինավուրց ու նորոգ դու իմ հայոց լեզու,
        Դու ավելի փարթամ պիտի ծաղկես,
        Երբ մեր երազն անգամ հայերեն է հյուսվում,
        էլ կարո՞ղ ենք ապրել մենք առանց քեզ։
        Ոչ մի մրրիկ ու հողմ մեզնից քեզ չի պոկի,
        Եվ քեզ չի խափանի ոչ մի աղետ,
        Մեր գոյության արև, մեր ինքնության ոգի
        Հավիտենից ի վեր և առհավետ"
    },
    {
      "caption": "Ի՞նչ անեմ, մայրիկ",
      "content": "Մայրիկ, ինձ հաճախ
        Ապտակում էիր
        Սխալիս համար
        Եվ սաստում էիր,
        Որ լաց չլինեմ։
        Բայց ցաված տեղըս
        Համբուրում էիր
        Եվ իմ փոխարեն
        Ինձանից թաքուն
        Լաց էիր լինում:
        Ախ, վերջին անգամ,
        Չեմ իմանում ո՞ր
        Սխալիս համար
        Ինձ ապտակեցիր
        Կորուստով քո մեծ…
        էլ սաստող չեղավ,
        Որ լաց չլինեմ,
        Եվ ցաված տեղըս
        Համբուրող չեղավ,
        Եվ իմ փոխարեն
        Իմ ցավն զգացող
        Ու լացող չեղավ։
        Ին՜չ անեմ, մայրիկ:"
    },
    {
      "caption": "Ոչինչ չի փոխվի",
      "content": "Իմ մահով ոչինչ չի փոխվի կյանքում,
        Ու չի պակասի աշխարհում ոչինչ,-
        Մի լույս կմարի հինգերորդ հարկում,
        Կմթնեն մի պահ աչքերը քո ջինջ։

        Բայց հավքերն էլի հարավ կչվեն,
        Մանուկներն էլի կխաղան բակում,
        Կանաչներն էլի ցողով կթրջվեն,
        Ծաղիկներն էլի կշնչեն մարգում։

        Կվառվի լույսը հինգերորդ հարկում,
        Կժպտան նորից աչքերը քո ջինջ,
        Իմ մահով ոչինչ չի փոխվի կյանքում,
        Եվ չի պակասի աշխարհում ոչինչ։"
    },
    {
      "caption": "Առաջին սերս",
      "content": "Առաջին սերս ձնծաղիկի պես
        Ձնհալի միջից մի անգամ ժպտաց,
        Ինձ ոտից գլուխ մի անգամ չափեց
        Եվ իսկույն փակեց աչիկները թաց։

        Երկրորդը խոնարհ մանուշակ էր մի.
        Կանաչ թփի մեջ թաքուն ծիծաղեց,
        Առավ համբույը ոսկեղեն շողի
        Եվ ամոթանքից գլուխը կախեց։

        Երրորդը վարդ էր մի բոսորաթերթ,
        Ծանոթ էր արդեն արևի ուժին,
        Ինձ գերեց, տարավ, խաղաց սրտիս հետ,
        Փշերն ինձ տվեց, բուրմունքն ուրիշին։"
    },
    {
      "caption": "Կանչ",
      "content": "Անց կացավ օրըս, արևավորըս,
        Դու ե՞րբ ես գալու, իմ թևավորըս,
        Իմ թուխ արտույտըս, իմ սիրուն լորըս,
        Իմ հեռավորըս, դու ե՞րբ ես գալու:

        Բացել եմ դուռըս, բացել եմ դուռըս,
        խորն է կարոտըս, խորն է մրմուռըս,
        Իմ կանաչ կուռըս, իմ ծաղկած նուռըս -
        Իմ քնքուշ քույրըս, դու ե՞րբ ես գալու:

        Գարունքվա հավք եմ, աշխարհն է բույնըս,
        Առանց քեզ ի՞նչ են երգըս, անունըս,
        Փախել է քունըս, կանչում է տունըս,
        Խանդութ խաթունըս, դու ե՞րբ ես գալու"
    },
    {
      "caption": "Անձրև",
      "content": "Ամպը կախվել է ամպից,
        Ամպամած օր է.
        Վերը երկինք է մթին,
        Ներքևը՝ ձոր է:

        Ինչ-որ տագնապ է ձորում,
        Ինչ-որ սարսուռ է...
        Ուշաթափվել է առուն,
        Եվ ուռին լուռ է:

        Հավքը թևերն ամփոփել,
        Կարծես մրսում է,
        Ու՞մ և ինչու՞, չգիտե,
        Բայց սպասում է:

        Քամին քարայրն է մտել,
        Փշաքաղվել է, -
        Քարայրի հոնքը ծռվել,
        Աչքը շաղվել է:

        Շանթը զարկել է ամպին...
        Ա՜խ, վիրավոր է,
        Արյունաքամ կլինի
        Ամպը ուր-որ է:

        ***
        Ի՞նչ կատարվեց... Երկնքում
        Քանդուքարափ է:
        Ամպերը փուլ են գալիս,
        Տեղատարափ է:

        Կապույտ մրրիկ է պայթել,
        Կապույտ մշուշ է...
        Ուռին ուզում է փախչել,
        Բայց արդեն ուշ է:

        Ուռին ճչում է կարծես.
        -Հասե՜ք. աղետ է:-
        Առուն ուշքի է եկել
        Եվ արդեն գետ է:

        Որոտում է ձորն ի վար,
        Հոսում է ինքը,
        Ինքը-Նորին Մեծություն,
        Փլված երկինքը:

        Ծառս է լինում և խառնում
        Ամպն ու ալիքը
        Եվ ծովերին է տանում
        Այս արհավիրքը:

        ***
        Հոգնած ամպի մի պատառ
        Քարափի հոնքին՝
        Ծիածանի թևի տակ
        Ավանդեց հոգին:

        Հավքը բախվեց ուռենուն...
        Ոստերից նրա,
        Մոլորակներ թափվեցին
        Քարերի վրա:

        Ելավ քամին քարայրից,
        Է՜խ, դու գիժ քուռակ,
        Թավալ տվեց խոտերում
        Ու մտավ պուրակ.

        Ինչե՜ր արավ պուրակում,
        Պարզ է ինչ կանի,-
        Թրջված ու թավ մի պուրակ,
        Մի քուռակ քամի...

        Քացով տվեց ծառերին
        Եվ շյուղահարեց,
        Հրճվեց, թրջվեց, փռշտաց
        Ու նորից պարեց:

        Հանկարծ խրտնեց՝ պուրակում
        Մոլորված ամպից,
        Քառատրոփ սլացավ,
        Ընկավ քարափից...

        Վերը երկինք է վճիտ,
        Ներքևը ձոր է,
        Ամեն ինչ թարմ է այնպես,
        Ամեն ինչ նոր է:"
    }
  ]
}