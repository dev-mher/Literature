{
  "file":"hamo_sahyan",
  "author":"Համո Սահյան",
  "about_short":"Համո Սահյան\n1914-1993",
  "about":"Համո Սահյանը ծնվել է 1914 թվականի ապրիլի 14-ին Սիսիանի շրջանի (այժմ՝ Սյունիքի մարզ) Լոր գյուղում։
  1927 թվականին Հ. Սահյանը տեղափոխվել է Բաքու, որտեղ ստացել է միջնակարգ կրթություն։ 1939 թվականին ավարտել է
  Բաքվի մանկավարժական ինստիտուտի հայկական բաժանմունքը։ Մասնակցել է նաև Հայրենական մեծ պատերազմին (1941–1945 թթ.)։
  Սահյանն իր գրական անունը ստեղծել է հոր՝ Սահակի անվան առաջին մասի (ՍԱՀ) և ազգանվան վերջավորության (յան)
  համատեղումով։ Աշխատել է մի շարք թերթերում և ամսագրերում, որոնց թվում Բաքվի «Խորհրդային գրող» ամսագրում,
  «Կոմունիստ» և «Ավանգարդ» թերթերում, «Ոզնի» հանդեսում։ 1965-1967 թվականներին եղել է «Գրական թերթի» գլխավոր խմբագիրը։
  Հ. Սահյանի բանաստեղծությունները տպագրվել են դեռևս 30-ական թվականներից, սակայն նա համընդհանուր ճանաչման է
  արժանացել ռազմաճակատում գրած «Նաիրյան դալար բարդի» բանաստեղծությամբ, որը հատկանշվում է Հայաստան երկրի
  հանդեպ կարոտի հուզական բռնկումով և անմիջականությամբ։ Համո Սահյանի առաջին գիրքը՝ «Որոտանի եզերքին»
  բանաստեղծությունների ժողովածուն տպագրվել է 1946 թվականին։ Այստեղ դրսևորվում էր Սահյանի բանաստեղծական
  ընդհանուր ուղղվածությունը՝ սեր հայրենի բնաշխարհի ու մարդու նկատմամբ։ Հաջորդ՝ «Առագաստ» (1947),
  «Սլացքի մեջ» (1950), «Ծիածանը տափաստանում» (1953), «Բարձունքի վրա» (1955), «Նաիրյան դալար բարդի»
  (1958) ժողովածուներում ավելի է ընդլայնվում Համո Սահյանի պոեզիայի թեմատիկ ընդգրկումը։ Համո Սահյանի
  ստեղծագործությունների թեմատիկայի մաս է կազմում նաև Հայաստանը․ 1972 թվականին լույս է տեսնում Սահյանի
  «Սեզամ, բացվիր» ժողովածուն, որի համար 1975 թվականին նա արժանանում է պետական մրցանակի։ 1977 թվականին
  տպագրվում է նրա «Իրիկնահաց», 1980 թվականին՝ «Կանաչ, կարմիր աշուն», 1986 թվականին՝ «Դաղձի ծաղիկ» ժողովածուները։
  Մահացել է 1993 թվականի հուլիսի 17-ին Երևանում։",
  "list": [
    {
      "caption": "Հայաստան ասելիս",
      "content": "Հայաստան ասելիս այտերս այրվում են
        Հայաստան ասելիս ծնկներս ծալվում են
        Չգիտեմ ինչու է այսպես

        Հայաստան ասելիս շրթունքս ճագում է
        Հայաստան ասելիս հասակս ծաղկում է
        Չգիտեմ ինչու է այսպես

        Հայաստան ասելիս աչքերս լցվում են
        Հայաստան ասելիս թևերս բացվում են
        Չգիտեմ ինչու է այդպես

        Հայաստան ասելիս աշխարհն իմ տունն է
        Հայաստան ասելիս էլ մահն ու՞մ շունն է

        Կլինեմ, կմնամ այսպես"
    },
    {
      "caption": "Ախր ես ինչպե՜ս վեր կենամ գնամ",
      "content": "Ախր ես ինչպե՜ս վեր կենամ գնամ,
        Ախր ես ինչպե՞ս ուրիշ տեղ մնամ:


        Ախր ուրիշ տեղ հայրեններ չկան,
        Ախր ուրիշ տեղ հորովել չկա,
        Ախր ուրիշ տեղ սեփական մոխրում
        Սեփական հոգին խորովել չկա,
        Ախր ուրիշ տեղ
        Սեփական բախտից խռովել չկա:


        Ախր ես ինչպե՞ս վեր կենամ գնամ,
        Ախր ես ինչպե՞ս ուրիշ տեղ մնամ:


        Ախր ուրիշ տեղ
        Հողի մեջ այսքան օրհնություն չկա,
        Այսքան վաստակած հոգնություն չկա,
        Ախր ուրիշ տեղ ձյունի մեջ` արև,
        Եվ արևի մեջ այսքան ձյուն չկա:
        Ախր ուրիշ տեղ տեղահան եղած,
        Եկած` ուսերով Արագած սարի
        Ուսերին հենված Սասնա տուն չկա:
        Ախր ուրիշ տեղ
        Ամեն մի քարից, առվից, ակոսից
        Իմ աչքերով իմ աչքերին նայող
        Մանկություն չկա…


        Ախր ես ինչպե՞ս վեր կենամ գնամ,
        Ախր ես ինչպե՞ս ուրիշ տեղ մնամ,
        Ախր ես ինչպե՞ս ապրեմ առանց ինձ:"
    },
    {
      "caption": "ԵՎ չիմացանք թե ինչու՞",
      "content": "Ես չիմացա թե ինչու՞,
        Դու չիմացար թե ի՞նչպես
        Պատահեցին մեկ-մեկու
        Մեր երազներն - առանց մեզ:

        Պատահեցին մեկ-մեկու
        Ու կանչեցին ինձ ու քեզ,
        Ես չիմացա թե ի՞նչպես,
        Դու չիմացար թե ի՞նչու:

        Դու չիմացար թե ի՞նչպես,
        Ես չիմացա թե ի՞նչու
        Բուրմունք փռեց ծաղկի պես
        Դաշնությունը մեր հոգու:

        Ես էությամբ դարձա դու,
        Դու էությամբ դարձար ես,
        Ես չիմացա թե ինչպե՞ս,
        Դու չիմացար թե ի՞նչու:

        Խառնվեցին երկու \“ես\”
        Ու դարձան մեկ՝ \“ես ու դու\”,
        Դու չիմացար թե ի՞նչպես,
        Ես չիմացա թե ի՞նչու:

        Բայց չներեց բախտը մեզ,
        Ես դարձա - ես, դու էլ՝ դու,
        Դու չիմացար թե ի՞նչու,
        Ես չիմացա թե ի՞նչպես:

        Ու բախվեցինք մեկ-մեկու,
        Ու հեռացանք մշտապես,
        Եվ չիմացանք թե ի՞նչու,
        Եվ չիմացանք թե ի՞նչպես:"
    },
    {
      "caption": "Մեր լեզուն",
      "content": "Մեր լեզուն մեր խիղճն է դա,
        Սուրբ հացը մեր սեղանի,
        Մեր հոգու կանչն է արդար
        Ու համը մեր բերանի:

        Մեր լեզուն ծուխն է մեր տան,
        Մեր կշիռն աշխարհի մեջ,
        Նա աղն է մեր ինքնության,
        Էության խորհուրդը մեր:

        Մեր լեզուն արյունն է մեր,
        Արյունից ավելի թանկ,
        Մեր բուրմունքն ու գույնն է մեր,
        Մեր լեզուն մենք ենք որ կանք:

        Նա պիտի մեր առաջին
        Ու վերջին սերը լինի,
        Ի՞նչ ունենք էլ աշխարհում,
        Որ այսքան մերը լինի:"
    },
    {
      "caption": "Հայոց լեզու",
      "content": "Քեզանով է պայթել հունդը մեր գոյության,
        Քեզանով ենք դարձել տուն ու երկիր,
        Շառաչել ես դու հին հողում Արարատյան
        Մինչև հնչյունը քո դարձել է գիր։
        Դու ոգին ես եղել մեր եղեգան փողի,
        Ոգու կանչն ես եղել մեր պայքարող…
        Կարող Էինք ապրել անգամ առանց հողի,
        Բայց առանց քեզ ապրել չէինք կարող։
        Քեզանով են խոսել սեպուհներն ու արքան։
        Շինականն է խոսել հոգնած ու հեգ՝
        Չեղյալ իր աատծո, իր սրտի և անգամ
        Իր տանջանքի լծորդ լծկանի հետ։
        Դու մեր անցած բոլոր ուղիներում մթար,
        Եվ զրահ ես եղել և զորավիգ,
        Մարմնավորել ես դու մեր գաղափարն արդար,
        Դարձել Ցասման Մհեր, Թլոր Դավիթ։
        Մերթ հնչել ես որպես կռվի կանչող շեփոր,
        Մերթ հառաչել ուրպես սիրտը ցավոտ,
        Հեքիաթներ ես հյուսել, առասպել ու էպոս,
        Ողբերգության մատյան, ասք ու աղոթք։
        Մերթ բուրել ես որպես վարղավառի ծաղիկ,
        Ճախարակի թելն ես մերթ ոլորել,
        Հայրեններ են դարձել շարական ու տաղիկ,
        Անտունիներ անտուն և հորովել...
        Մաքրությունն ես առել արեգական շողի,
        Լուսավորել ես մեր վերելքն անվերջ,
        Արձագանքն ես եղել մեր մարտական փողի
        Ավարայրից մինչև Թաման ու Կերչ։
        Դու հնչում ես ահա որպես երգ ու երգում
        Շրթունքների վրա իմ սերնդի,
        Եղբայրական բոլոր լեզուների երթում
        Սրտի խոսքն ես խոսում հողագնդի։
        Հինավուրց ու նորոգ դու իմ հայոց լեզու,
        Դու ավելի փարթամ պիտի ծաղկես,
        Երբ մեր երազն անգամ հայերեն է հյուսվում,
        էլ կարո՞ղ ենք ապրել մենք առանց քեզ։
        Ոչ մի մրրիկ ու հողմ մեզնից քեզ չի պոկի,
        Եվ քեզ չի խափանի ոչ մի աղետ,
        Մեր գոյության արև, մեր ինքնության ոգի
        Հավիտենից ի վեր և առհավետ"
    },
    {
      "caption": "Ի՞նչ անեմ, մայրիկ",
      "content": "Մայրիկ, ինձ հաճախ
        Ապտակում էիր
        Սխալիս համար
        Եվ սաստում էիր,
        Որ լաց չլինեմ։
        Բայց ցաված տեղըս
        Համբուրում էիր
        Եվ իմ փոխարեն
        Ինձանից թաքուն
        Լաց էիր լինում:
        Ախ, վերջին անգամ,
        Չեմ իմանում ո՞ր
        Սխալիս համար
        Ինձ ապտակեցիր
        Կորուստով քո մեծ…
        էլ սաստող չեղավ,
        Որ լաց չլինեմ,
        Եվ ցաված տեղըս
        Համբուրող չեղավ,
        Եվ իմ փոխարեն
        Իմ ցավն զգացող
        Ու լացող չեղավ։
        Ին՜չ անեմ, մայրիկ:"
    },
    {
      "caption": "Ոչինչ չի փոխվի",
      "content": "Իմ մահով ոչինչ չի փոխվի կյանքում,
        Ու չի պակասի աշխարհում ոչինչ,-
        Մի լույս կմարի հինգերորդ հարկում,
        Կմթնեն մի պահ աչքերը քո ջինջ։

        Բայց հավքերն էլի հարավ կչվեն,
        Մանուկներն էլի կխաղան բակում,
        Կանաչներն էլի ցողով կթրջվեն,
        Ծաղիկներն էլի կշնչեն մարգում։

        Կվառվի լույսը հինգերորդ հարկում,
        Կժպտան նորից աչքերը քո ջինջ,
        Իմ մահով ոչինչ չի փոխվի կյանքում,
        Եվ չի պակասի աշխարհում ոչինչ։"
    },
    {
      "caption": "Առաջին սերս",
      "content": "Առաջին սերս ձնծաղիկի պես
        Ձնհալի միջից մի անգամ ժպտաց,
        Ինձ ոտից գլուխ մի անգամ չափեց
        Եվ իսկույն փակեց աչիկները թաց։

        Երկրորդը խոնարհ մանուշակ էր մի.
        Կանաչ թփի մեջ թաքուն ծիծաղեց,
        Առավ համբույը ոսկեղեն շողի
        Եվ ամոթանքից գլուխը կախեց։

        Երրորդը վարդ էր մի բոսորաթերթ,
        Ծանոթ էր արդեն արևի ուժին,
        Ինձ գերեց, տարավ, խաղաց սրտիս հետ,
        Փշերն ինձ տվեց, բուրմունքն ուրիշին։"
    },
    {
      "caption": "Կանչ",
      "content": "Անց կացավ օրըս, արևավորըս,
        Դու ե՞րբ ես գալու, իմ թևավորըս,
        Իմ թուխ արտույտըս, իմ սիրուն լորըս,
        Իմ հեռավորըս, դու ե՞րբ ես գալու:

        Բացել եմ դուռըս, բացել եմ դուռըս,
        խորն է կարոտըս, խորն է մրմուռըս,
        Իմ կանաչ կուռըս, իմ ծաղկած նուռըս -
        Իմ քնքուշ քույրըս, դու ե՞րբ ես գալու:

        Գարունքվա հավք եմ, աշխարհն է բույնըս,
        Առանց քեզ ի՞նչ են երգըս, անունըս,
        Փախել է քունըս, կանչում է տունըս,
        Խանդութ խաթունըս, դու ե՞րբ ես գալու"
    },
    {
      "caption": "Անձրև",
      "content": "Ամպը կախվել է ամպից,
        Ամպամած օր է.
        Վերը երկինք է մթին,
        Ներքևը՝ ձոր է:

        Ինչ-որ տագնապ է ձորում,
        Ինչ-որ սարսուռ է...
        Ուշաթափվել է առուն,
        Եվ ուռին լուռ է:

        Հավքը թևերն ամփոփել,
        Կարծես մրսում է,
        Ու՞մ և ինչու՞, չգիտե,
        Բայց սպասում է:

        Քամին քարայրն է մտել,
        Փշաքաղվել է, -
        Քարայրի հոնքը ծռվել,
        Աչքը շաղվել է:

        Շանթը զարկել է ամպին...
        Ա՜խ, վիրավոր է,
        Արյունաքամ կլինի
        Ամպը ուր-որ է:

        ***
        Ի՞նչ կատարվեց... Երկնքում
        Քանդուքարափ է:
        Ամպերը փուլ են գալիս,
        Տեղատարափ է:

        Կապույտ մրրիկ է պայթել,
        Կապույտ մշուշ է...
        Ուռին ուզում է փախչել,
        Բայց արդեն ուշ է:

        Ուռին ճչում է կարծես.
        -Հասե՜ք. աղետ է:-
        Առուն ուշքի է եկել
        Եվ արդեն գետ է:

        Որոտում է ձորն ի վար,
        Հոսում է ինքը,
        Ինքը-Նորին Մեծություն,
        Փլված երկինքը:

        Ծառս է լինում և խառնում
        Ամպն ու ալիքը
        Եվ ծովերին է տանում
        Այս արհավիրքը:

        ***
        Հոգնած ամպի մի պատառ
        Քարափի հոնքին՝
        Ծիածանի թևի տակ
        Ավանդեց հոգին:

        Հավքը բախվեց ուռենուն...
        Ոստերից նրա,
        Մոլորակներ թափվեցին
        Քարերի վրա:

        Ելավ քամին քարայրից,
        Է՜խ, դու գիժ քուռակ,
        Թավալ տվեց խոտերում
        Ու մտավ պուրակ.

        Ինչե՜ր արավ պուրակում,
        Պարզ է ինչ կանի,-
        Թրջված ու թավ մի պուրակ,
        Մի քուռակ քամի...

        Քացով տվեց ծառերին
        Եվ շյուղահարեց,
        Հրճվեց, թրջվեց, փռշտաց
        Ու նորից պարեց:

        Հանկարծ խրտնեց՝ պուրակում
        Մոլորված ամպից,
        Քառատրոփ սլացավ,
        Ընկավ քարափից...

        Վերը երկինք է վճիտ,
        Ներքևը ձոր է,
        Ամեն ինչ թարմ է այնպես,
        Ամեն ինչ նոր է:"
    },
    {
      "caption": "Հորովելը",
      "content": "Իմ մանկությունը վաղուց կորել է,
        Վաղուց դարձել է հեքիաթ ու հուշ,
        Բայց երբ հնչում է ձեր հորովելը,
        Կրկին մանուկ եմ դառնում քնքուշ:

        Սրտագին երգերն ինձ միշտ թովել են,
        Հրճվանք են տվել ինձ թևավոր,
        Բայց նվիրական ձեր հորովելը
        Բոլոր երգերից ջինջ է ու խոր:

        Ես ամենքի չափ կյանքը գովել եմ
        ՈՒ հաշտ եմ ապրել իմ բախտի հետ,
        Ա՛խ հայրենաշունչ ձեր հորովելը
        Կյանքի չափ քաղցր է և սիրավետ:

        Ձեր փառքի համար փույթ չէ մեռնելը,
        Իմաստուն հայրեր հայոց երկրի,
        Ձեր հորովելը, ձեր հորովելը,
        Ձեր հորովելը թող երկարի..."
    },
    {
      "caption": "Արագիլները",
      "content": "Դուք ինձ չե՞ք ասի, որբացած բներ,
        Ի՞նչ էին խոսում իրար ականջի
        Արագիլները չվելուց առաջ:
        -ՏԱՌԱՊՈՒՄ ԷԻՆ:

        Դուք ինձ չե՞ք ասի, աստղեր ու արև,
        Ի՞նչ էին խոսում իրար ականջի
        Արագիլները չվելու պահին:
        -ՏԱԳՆԱՊՈՒՄ ԷԻՆ:

        Դուք ինձ չե՞ք ասի, անձմեռ հեռու,
        Ի՞նչ էին խոսում իրար ականջի
        Արագիլները չվելուց հետո:
        -ԿԱՐՈՏՈՒՄ ԷԻՆ:

        Անքուն եղեգներ անձմեռ հեռվի,
        Ի՞նչ էին խոսում արագիլները
        Ձեզ \“մնաք բարով\” ասելուց առաջ:
        -ՇՏԱՊՈՒՄ ԷԻՆ:

        Բուք արտաշնչող լեռնագագաթներ,
        Ի՞նչ էին խոսում հոգնած ու մրսած
        Արագիլները ետ գալու պահին:
        -ՀԱՎԱՏՈՒՄ ԷԻՆ:"
    },
    {
      "caption": "Կգամ",
      "content": "Եթե մինչև անգամ
        Լսած լինես, թե ես այս աշխարհում չկամ,
        Միևնույն է, կգամ, ինչ էլ լինի, կգամ,
        Ուր էլ լինեմ, կգամ:
        Եթե մինչև անգամ ես կուրացած լինեմ,
        Եթե մինչև անգամ լույսդ մարած լինի,
        Վերջին հույսդ քամին առած-տարած լինի,
        Առանց լույսի կգամ, ես այս անգամ կգամ
        Մենության մեջ լացող երգիդ վրա:

        Եթե մինչև անգամ
        Քո հավատի հանդեպ դու մեղք արած լինես
        Եվ համարած լինես, որ աշխարհում չկամ,
        Եթե մինչև անգամ հողս մաղած լինես,
        Եթե մինչև անգամ մտքով թաղած լինես,
        Եթե մինչև անգամ ինձ վտարած լինես,
        Վերհուշերիդ վերջին խոնավ քարանձավից,
        Միևնույն է, կգամ, ինչ էլ լինի, կգամ,
        Եվ կճչաս հանկարծ տարօրինակ ցավից...
        Կգամ, գլուխ-գլխի ու ձեռք-ձեռքի կտանք,
        Լաց կլինենք մեռած մեղքիդ վրա:

        Եթե մինչև անգամ հազար սարի ետև
        Հազար կապով կապված, խաչով խաչված լինեմ,
        Տքնած-տանջված լինեմ, միևնույն է, կգամ,
        Ինչ էլ լինի, կգամ, չկանչես էլ, կգամ,
        Եվ կբերեմ ես քեզ ուրախություն մի մեծ
        Անակնկալ դարձիս իրողությամբ—
        Քո տան ու քո հոգու տարողությամբ,
        Երազներիդ, կյանքիդ տևողությամբ:
        Կգամ և կդառնամ գտած բախտի ժպիտ
        Եվ հավատի ժպիտ` տառապանքից մաշված,
        Արտասուքից խաշված դեմքիդ վրա:

        Եթե մինչև անգամ մեջքս ծալված լինի,
        Եթե մինչև անգամ ոտքս վառված լինի,
        Եվ ճակատիս հազար հողմի հարված լինի,
        Միևնույն է, կգամ, ուր էլ լինեմ, կգամ:
        Գետնի տակից կգամ,
        Մի հեռավոր, անհայտ մոլորակից կգամ,
        Կգամ ու թափ կտամ
        Հարդագողի փոշին շեմքիդ վրա:"
    },
    {
      "caption": "Հայաստան երկրի",
      "content": "Հայաստան երկրի
        Ջրվեժի ճերմակ համբույրից հետո
        Սկանդինավյան ձերբազատ ձմռան
        Կեսգիշերների առագաստավոր
        Մրրիկներն անգամ, ինչ արին-չարին,
        Շուրթերիս վրա ձյունաթույր մի դող,
        Մի սարսուռ փռել չկարողացան:
        Հայաստան երկրի
        Տաքդեղի կարմիր հրդեհից հետո
        Միջինաֆրիկյան միջօրեների
        Թանձր ու թեժաթուխ համբույրներն անգամ,
        Ինչ արին-չարին,
        Շուրթերս վառել չկարողացան:"
    },
    {
      "caption": "Քարափի վրա",
      "content": "Կանգնել եմ ամուր քարափի վրա
        Կարծես թե նրա զուգաճորդն եմ ես:
        Չգիտեմ քարե արյո՞ւնն է նրա
        Գալիս ու լցվում երակներիս մեջ,
        Թե՞ իմ արյունն է, եռալով այսպես,
        Գնում նրա մեջ ու վերադառնում..."
    },
    {
      "caption": "Թելիկ-մելիկ առու",
      "content": "Թելիկ-մելիկ առու,
        Ուլունք-ուլունք մասուր...
        Այցելության գալու
        Անրջանքներ լազուր:

        Թելիկ-մելիկ առու,
        Ուլունք-ուլունք մասուր...
        Տանջող տենչանք լալու,
        Եվ սիրելու սարսուռ:

        Թելիկ-մելիկ առու,
        Ուլունք-ուլունք մասուր...
        Մամուռի տակ՝ մի բուռ
        Պատմության մասունք:

        Թելիկ-մելիկ առու,
        Ուլունք-ուլունք մասուր...
        Լսեք հեռվից-հեռու
        Տեսեք ի՞նչեմ ասում: -

        Չգա՞մ ձեզ պահ տալու
        Ինչ որ ունեմ մաքուր,
        Թելիկ-մելիկ առու,
        Ուլունք-ուլունք մասուր..."
    },
    {
      "caption": "Այն ալիքը",
      "content": "Այն ալիքը, որ հիմա
        Քեզ ծովի գիրկն է տանում,
        Մի օր մշուշ է եղել
        Մթնաձորի անտառում:

        Այն ալիքը, որ հիմա
        Շառաչում է ոտքիդ տակ,
        Մի օր Մասիսի գագաթին
        Ձյուն է եղել սպիտակ:

        Այն ալիքը, որ հիմա
        Փշրվում է քո ձեռքին,
        Ծաղկունքի ցող է եղել
        Վանա ծովի եզերքին:

        Այն ալիքը, որ գլխիդ
        Մարգարիտներ է շարում,
        Մի օր եղյամ է եղել
        Զվարթնոցի նախշերում:

        Այն ալիքը, որ հիմա
        Ծիծաղում է քեզ անվերջ,
        Մի օր արցունք է եղել
        Քեզ կարոտած աչքի մեջ:"
    },
    {
      "caption": "Փնտրում ես դու",
      "content": "Փնտրում ես դու ինչ-որ հանցանք,
        Հեգնում ես ինձ ու չես ներում,
        Բայց կա ինչ-որ մի կարեկցանք
        Քո հեգնական ժպիտներում:

        Հեգնում ես ինձ ու նախատում,
        Բորբոքում ես կռիվ ու վեճ,
        Բայց կա ինչ-որ մի քաղցրություն
        Քո դառնագին խոսքերի մեջ:

        Ա՜խ, հոնքերդ ես հաճախ կիտում,
        Նայում ես ինձ այնպես մռայլ,
        Բայց կա ինչ-որ քնքշություն
        Քո անողոք դեմքի վրա:

        Հաճախ այնպես խայթում ես դու,
        Սրտիս այնպես վիշտ ես բերում,
        Բայց կա ինչ-որ մտերմություն
        Քո այդ օտար հայացքներում:

        Մերթ փարվում ես ինձ հովի պես,
        Մերթ հողմի պես ինձ չարչարում,
        Ա՜խ, երբ այդպես շոյել գիտես,
        Էլ ինչո՞ւ ես ցավ պատճառում:"
    },
    {
      "caption": "Դու չլինեիր այդքան անթերի",
      "content": "Դու չլինեիր այդքան անթերի,
        Ես չլինեի այսպես ավերակ...
        Դու չուշանայիր, ես չշտապեի,
        Եվ աշխարհ գայինք միաժամանակ:
        Եվ այն ժամանակ թող հանդիպեինք,
        Եվ ի՞նչ կլիներ, տես, այն ժամանակ..."
    },
    {
      "caption": "Աշնանային առասպել",
      "content": "Մի վերջին անգամ
        Վեթևից եկավ կայծակ հեռագիր,
        \“Ազդարարվում է օդային տագնապ\”…
        Թողեց ու գնաց կռունկն՝ հյուսիսի
        Հավատարմագիրն առած կտուցին։
        Թիթեռը սրտի պայթյունից մեռավ։
        Ճնճղուկը մտավ գազապաստարան։
        Իսկ սարը, սարը,
        Լուսաքողարկման օրենքին հլու,
        Իր փշաքաղված գագաթներն ի վար
        Իջեցրեց ամպի վարագույրը սև։
        Սուլելով տխուր և աններդաշնակ,
        Սարերից իջել, նույնիսկ տագնապած,
        Պուրակների մեջ հոգնած ծառերի
        Հանդերձանքներն է քամին քրքրում։
        Վաղ առավոտից,
        Առանց ընդմիջման և նախաճաշի,
        Պատուհանիս տակ անձրևը աշնան
        Առասպելներն է մեքենագրում։"
    },
    {
      "caption": "Առավոտ է, արև",
      "content": "Առավոտ է, արև։
        Կանաչների միջով,
        Կանաչների միջով
        Առուները՝ գարնան
        Դրոշակն են տանում
        Իրենց գլխի վերև:
        Առավոտ է, արև։
        Կանաչների միջով,
        Կանաչների միջով
        Բարդիները կարծես
        Արեգակն են տանում
        Իրենց գլխի վերև։
        Առավոտ է, արև։
        Կանաչների միջով,
        Կանաչների միջով
        Քամիները ծաղկանց
        Ճոխ պսակն են տանում
        Իրենց գլխի վերև։
        Առավոտ է, արև։
        Ծաղիկների միջով
        Ծաղիկների միջով
        Մրջյունները մեղվի
        Պաղ դիակն են տանում
        Իրենց գլխի վերև։
        Առավոտ է, արև…"
    },
    {
      "caption": "Կեչին",
      "content": "Մերթ երգում է ինքն իրեն
        Ու մերթ լռում է կեչին,
        Բաբախում է սրտի պես
        Ու թրթռում է կեչին։
        Օրորում է ինքն իրեն
        Եվ ինքն իրեն ոլորում,
        Ո՞Վ գիտե ինչ է հիշում
        Ու սարսռում է կեչին։
        Անձրևներով լվացվում
        Ու տաքանում է վազքով,
        Ցուրտ մշուշները գլխի
        Ձեռքով ցրում է կեչին։
        Երբ որ գալիս է քամին,
        Գալիս անտառ է մտնում,-
        Ծալում է ծունկն սպիտակ,
        Մեջքը ծռում է կեչին։
        Հետո ոստնում է տեղից,
        Շտկում է մեջքը դալար,
        Ալեկոծվում Է հանկարծ
        Ու փրփրում Է կեչին։
        Պարզում է ձեռքը բարակ,
        Բռնում է փեշը քամու
        Եվ իր ստվերը նորից
        Քամուց խլում է կեչին։
        …Ու երբ հոգնած եմ լինում
        Ես աշխարհից ու մարդուց,
        Ինձ խրատներ է տալիս
        Եվ հուսադրում է կեչին:"
    },
    {
      "caption": "Անձրև",
      "content": "Ամպը կախվել է ամպից,
        Ամպամած օր է
        Վերը երկինք է մթին,
        Ներքևը՝ ձոր է։
        Ինչ—որ տագնապ է ձորում,
        Ինչ-որ սարսուռ է…
        Ուշաթափվել է առուն,
        Եվ ուռին լուռ է։
        Հավքը թևերն ամփոփել,
        Կարծես մրսում է,
        Ո՞ւմ և ինչու,
        Բայց սպասում է:
        Քամին քարայն է մտել,
        Փշաքաղվել է, -
        Քարայրի հոնքը ծռվել,
        Աչքը շաղվել է:
        Շանթը զարկել է ամպին…
        Ախ, վիրավոր է,
        Արյունաքամ կլինի
        Ամպը ուր-որ է։
        Ինչ կատարվեց… Երկնքում
        Քանդուքարափ է։
        Ամպերը փուլ են գալիս,
        Տեղատարափ է։
        Կապույտ մրրիկ է պայթել,
        Կապույտ մշուշ է…
        Ուռին ուզում է փախչել,
        Բայց արդեն ուշ է։
        Ուռին ճչում է կարծես,
        -Հասե՜ք, աղետ է։-
        Առուն ուշքի է եկել
        Եվ արդեն գետ է։
        Որոտում է ձորն ի վար,
        Հոսում է ինքը,
        Ինքը Նորին Մեծություն
        Փլված երկինքը։
        Ծառս է լինում և խառնում
        Ամպն ու ալիքը
        Եվ ծովերին է տանում
        Այս արհավիրքը:
        Հոգնած ամպի մի պատառ
        Քարափի հոնքին՝
        Ծիածանի թևի տակ
        Ավանդեց հոգին։
        Հավքը բախվեց ուռենուն…
        Ոստերից նրա
        Մոլորակներ թափվեցին
        Քարերի վրա։
        Ելավ քամին քարայրից,
        էխ դու գիժ քուռակ,
        Թավալ տվեց խոտերում
        Ու մտավ պուրակ.
        Ինչե՜ր արավ պուրակում,
        Պարզ է ինչ կանի,-
        Թրջված ու թավ մի պուրակ,
        Մի քուռակ քամի…
        Քացով տվեց ծառերին
        Եվ շյուղահարեց,
        Հրճվեց, թրջվեց, փռշտաց
        Ու նորից պարեց։
        Հանկարծ խրտնեց՝ պուրակում
        Մոլորված ամպից,
        Քառատրոփ սլացավ,
        Ընկավ քարափից…
        Վերը երկինք է վճիտ,
        Ներքևը ձոր է,
        Ամեն ինչ թարմ է այնպես,
        Ամեն ինչ նոր է:"
    },
    {
      "caption": "Տերև",
      "content": "Ես նայում էի ականջիդ օղին -
        Ցող էր - և շատ էր քեզ սազում տերև ։
        Երբ տալիս էիր ստվերդ հովին,
        էլ ինչո՞ւ էիր ափսոսում, տերև ։
        Աչք էիր ածում դու Հարդագողին,
        Հարդագողն էիր երազում, տերև :
        Փոխվել ես հիմա դու բոլորովին,
        Ի՞նչ Է կատարվել քո ներսում, տերև :
        Ձեռքդ բուռ արած ընկել ես հողին,
        Մի բուռ ձմեռ ես աղերսում, տերև։"
    },
    {
      "caption": "Ոչ թե հողով ու հացով",
      "content": "Ոչ թե հողով ու հացով,
        Այլ քարերով ես հարուստ,
        Քարին քնար քանդակող
        Հանճարներով ես հարուստ։
        Մագաղաթով, հավատով,
        Բաց ճակատով և անգամ
        Քո մեծ երթից բացակա
        Քո սարերով ես հարուստ։
        Բյուրականիդ բարձունքից
        Քո այդ վճիտ հայացքով
        Անեզրության ծալքերում
        Թափառելով ես հարուստ։
        Հոգուդ լույսերն անսպառ
        Բաժանելով ամենքին,
        Ամենքի լավն ու բարին
        Քեզ խառնելով ես հարուստ։
        Եվ այն խոսքով, որով դու
        Աշխարհներ ես կաշառել,
        Եվ դեռ չասված խոսքերիդ
        Պաշարներով ես հարուստ։"
    },
    {
      "caption": "Հայրենական տուն",
      "content": "Զանգեզուրում կա մի գետ,
        Որ խոսում է ափի հետ,
        Հոսում օրնիբուն...
        Գետի ափին այն վճիտ
        Կա անպաճույճ մի խրճիթ,
        Գեղջկական մի տուն։
        Կտուր ունի նա ծաղկած
        Եվ պատի տակ թեք ընկած
        Մի գերանացու...
        Բակում թփեր կան վարդի,
        Խանում-խաթուն մի բարդի
        Ու երեք ածու։
        Որքան հեռու եմ գնում,
        Եվ ուր որ էլ ոտք դնում՝
        Սերով մի անանց,
        Իմ հուշերի թևերով,
        Հազար ու մի ձևերով
        Փարվում եմ նրանց։
        Մտքով մանուկ եմ դառնում,
        Ուրախ կանչերս խառնում
        Բարդու սոսափին,
        Կամ նստում եմ մի քարի,
        Ունկնդրում ծիծառի
        Թևերի ծափին։
        Այն իմ տունն է հեռավոր,
        Օտարն անգամ գիտե, որ
        Կապված է հավետ
        Մի խաղ, մի սեր, մի երազ
        Մի թրթռուն սրտի մաս
        Ամեն քարի հետ։
        Երբ հիշում եմ, ամեն քար
        Դառնում է ողջ մի աշխարհ,
        Մի ողջ մանկություն...
        Ախ, տեսնես ի՞նչ է անում
        Ով որ չունի աշխարհում
        Հայրենական տուն։"
    },
    {
      "caption": "Կա մի օրենք, որի վրա",
      "content": "Կա մի օրենք, որի վրա
        Դեռ շատ պիտի խորհենք...
        Ո՞վ է դրել հիմքը դրա,
        Ո՞վ է դարձրել օրենք:
        ՈՒղեկցում է ահը մահվան
        Մեզ ծննդյան պահից,
        Եվ մեզ ավաղ, մահն է միայն
        Փրկում մահվան ահից:
        Ախ, սերունդներ աշխարհ չեկած,
        Որ կանգնած եք հերթի,
        Գտեք մեկին, որ մի հնարքով
        Այդ օրենքը հերքի:"
    },
    {
      "caption": "Ինչի՞ց է որ Հայաստանում",
      "content": "Ինչի՞ց է որ Հայաստանում
        Ջրերը չեն հանգստանում
        Այլ քարե-քար ընկած այսպես,
        Հնուց ի վեր, գժվածի պես,
        Շարաչում են կիրճերն ի վար,
        ԵՎ ճչում են տագնապահար:

        -Ինչպե՞ս, ինչպե՞ս հանգստանան
        Երբ հայրենի լեռների մեջ
        Նրանք չունեն ապաստարան...
        ԵՎ գնում են ապաստանում
        Հեռու՜-հեռու՜ տափաստանում:"
    },
    {
      "caption": "Մի բարակ-բարակ թախիծ",
      "content": "Մի բարակ-բարակ թախիծ,
        Որ բարակ մի ծուխ է կարծես,
        Փռվել է տան կտուրին,
        Կտուրից իջել պարտեզ

        ՈՒ եկել, եկել, եկել,
        Բացել է դուռն ու մտել ներս...
        Եվ գիտե՞ք ինչ է ասում.
        _Առանց քեզ մեռած եմ գիտե՞ս..."
    },
    {
      "caption": "Երբ որ նշան են բռնել թիկունքիդ",
      "content": "Երբ որ նշան են բռնել թիկունքիդ,
        Քո զգաստությունն էլ իմաստ չունի,
        Երբ բարձրությամբ են ծառ կոչում ծառին.
        Բնի հաստությունն էլ իմաստ չունի....

        Այս եղած-չեղած, մեղաց աշխարհում
        Հնում իր ուղին շեղած աշխարհում
        Իմաստունների թիվն այնքան է շատ,
        Որ իմաստությունն էլ իմաստ չունի:"
    },
    {
      "caption": "Oվկիանոսները ելնում են ափից",
      "content": "Oվկիանոսները ելնում են ափից
        Եվ պատառոտում իրենց անխնա...
        Խելագարվել է կյանքը տագնապից,
        Իսկ ինձ ասում են ՝ թե խելոք մնա:
        Խաղաղ օրերը գնում են ձեռից,
        Ի՞նչ է լինելու, մարդ ի՞նչ իմանա:
        Խելագարվել է աշխարհն իմ խելքից ,
        Իսկ ինձ ասում են՝ թե խելոք մնա
        Խելագարվել են ցորեն ու բողբոջ,
        Խուտուտ տաս՝ քարի ուշքը կգնա,
        Խելագարվել է տիեզերքն ամբողջ,
        Իսկ ինձ ասում են ՝ թե խելոք մնա:
        Խելագարվել է տիեզերքն ամբողջ,
        Աչքերը չռել իմ հոգու վրա...
        Ես իմ մոխրի մեջ վառվում եմ անբոց ,
        Իսկ ինձ ասում են՝ թե խելոք մնա:
        Ես իմ մոխրի մեջ վառվում եմ անբոց,
        Խելագարվածներ մոտիկ ու հեռու:
        Բայց կյանքս անցավ......
        Եվ հազար ափսոս,
        Որ հնար չունեմ խելագարվելու:


        Ի՞նչ արած մարդ եմ

        Ինձ ճանաչելը մի քիչ դժվար է,
        Հասկացեք էլի, ես մի քիչ բարդ եմ.
        Քարի պես պինդ եմ, հողի պես փխրուն.
        Ինչքան չլինի՝ դեռ մի քիչ մարդ եմ:
        Ես իմ իշխանն եմ, իմ գլխի տերը,
        Եվ ինձ թվում է մեծ ու անպարտ եմ,
        Բայց ինչ-որ չափով և ինչ-որ մի տեղ
        Դեռ թիապարտ եմ:
        Մերթ ոտից-գլուխ զարդեր եմ հագնում,
        Մերթ այնպես անշուք, պարզ ու անզարդ եմ,
        Մերթ քար ու քարափ, մերթ վայրի խոպան,
        Մերթ կանաչ անտառ ու ցանած արտ եմ:
        Հավիտենության լծորդն եմ անդուլ,
        Բայց և կարճատև մի ակնթարթ եմ,
        Փոթորիկներ են եռում հատակիս,
        Թեև երսից այսպես հանդարտ եմ:
        Կյանքս ավարտելու վրա եմ արդեն,
        Բայց ինքս, ավա՜ղ դեռ անավարտ եմ...
        Ինձ ճանաչելը մի քիչ դժվար է
        Հասկացեք էլի, ի՞նչ արած ,մարդ եմ:"
    },
    {
      "caption": "Օրը մթնեց",
      "content": "(Սերո Խանզադյանին)

        Օրը մթնեց, ժամն է արդեն
        Իրիկնահացի,
        Տխրությունս կամաց-կամաց
        Փոխվում է լացի:

        Իջնում էին խոհուն,խոնարհ
        Դեզերի ուսին
        Մի կաթնահունց երկնակամար,
        Մի ծերատ լուսին:

        Մեկը մեկից ամաչելով,
        Եվ զուսպ, և հավաք,
        Նստում էին մերոնք կարգով-
        Կրտսեր ու ավագ:

        Նստում էին և սպասում
        Մինչև պապը գար,
        Մինչև բակում Ծաղիկ եզան
        Զանգը ծլնգար:

        Պապը գալիս, սուփրի գլխին
        Նստում էր շուքով,
        Եվ լցվում էր տունը դաշտի
        Բույր ու շշուկով...

        Ու երբ տատս ձեռքն էր առնում
        Շերեփը իր հին,
        Գդալները բնազդաբար
        Աղմկում էին:

        Թանապուրի տաք գոլորշին
        Գերանին առնում
        Եվ սյունն ի վար գլոր-գլոր
        Ուլունք էր դառնում:

        Վայելում էր տաք թանապուր,
        Լավաշ ու սամիթ
        Աշխարավոր մի գերդաստան՝
        Պարզ ու միամիտ...

        Հիմա այդ մեծ գերդաստանից
        Ոչ մեկը չկա...
        Ես եմ մնում լոկ իբրև հուշ
        Եվ իբրև վկա:

        Օրը մթնեց, ժամն է արդեն
        Իրիկնահացի,
        Տխրությունս կամաց-կամաց
        Փոխվում է լացի:"
    },
    {
      "caption": "Մեր տան պատից մի քար լիներ",
      "content": "Մեր տան պատից մի քար լիներ,
        Նստեի վրան
        Ու պատմեի անտուն կյանքիս
        Հեքիաթը նրան:

        Պատմեի, թե այս աշխարհում
        Ինչեր եմ քաշել
        Եվ գլխիս տակ քանի՜, քանի՜
        Քարեր եմ մաշել:

        Ու լսեի վերջին անգամ
        Խորհուրդը նրա
        Ու մեռնեի ապուպապոտ
        Այդ քարի վրա..."
    },
    {
      "caption": "Այնպես ես գալիս, այնպես գնում",
      "content": "Այնպես ես գալիս, այնպես գնում,
        Ով դու արարող և ավերիչ,
        Որ դժվար է մարդ գլխի ընկնում՝
        Բերածդ ի՜նչ էր, տարածդ՝ ի՜նչ:

        Գալիս ես որպես իրարանցում
        Եվ անց ես կենում որպես երազ.
        Կյանք իմ, դու ձրի ներկայացում,-
        Բայց ինչքան թանկ ես նստում վրաս:"
    },
    {
      "caption": "Որ ժամին ձեր սիրտը կուզի",
      "content": "Որ ժամին ձեր սիրտը կուզի,
        Իմ դուռը բաց է:
        Մի նայեք, որ պատուհանիս
        Լույսը հանգած է:

        Քուն ու արթուն մի հարցրեք,
        Ներս եկեք, տուն է:
        Մինչև անգամ հույսն էլ քնի,
        Հոգսը արթուն է:"
    },
    {
      "caption": "Ես թողել էի",
      "content": "Իմ երազների ծվենները տաք
        Եվ ես թողել էի
        Բարձունքի ծաղկած ծառերի վրա:
        Հովերը եկան, հովերը տարան,
        Հողմերին տարան
        Իմ երազների ծվեննրը տաք:
        Եվ ես իզուր եմ որոնում հիմա
        Իմ երազների ծվենները տաք՝
        Բարձունքի ծաղկած ծառերի վրա:
        Եվ ծառերի տակ:

        Իմ ծիծաղների ծփանքները տաք
        Ես թողել էի
        Գետափի կապույտ քարերի վրա:
        Անձրևը եկավ, անձրևը տարավ,
        Ծովերին տարավ
        Իմ ծիծաղների ծփանքները տաք:
        Եվ ես իզուր եմ որոնում հիմա
        Իմ ծիծաղների ծփանքները տաք ՝
        Գետափի կապույտ քարերիվրա
        Եվ քարերի տակ:

        Իմ արցունքների հատիկները տաք
        Ես թողել էի
        Գերեզմանոցի սալերի վրա:
        Մազարմատներ են արձակել նրանք
        Ծլել են նրանք- սև սալերի մեջ,
        Եվ կանաչ- կանաչ մամուռ են դարձել
        Իմ արցունքների հատիկները տաք՝
        Գերեզմանոցի սալերի վրա
        Եվ սալերի տակ:

        ....................................................

        Մաշված այն կածանի բարակ թելը մնաց.
        Քարափների կողին ու ծնկների վրա:
        Իմ առաջին սիրո առասպելը մնաց
        Առուների կապույտ շրթունքների վրա:

        Հիմա, երբ հոգնած կամ հարբած եմ լինում՝
        Ամպի նման նստած բարձունքների վրա,-
        Առուներ ու կածան հանկարծ լաց են լինում
        Իմ այն մաքրամաքուր արցունքների վրա:"
    },
    {
      "caption": "Հոգնել եմ արդեն",
      "content": "Հոգնել եմ արդեն հանդարտ հոսելուց,
        Իմ մտքերի հետ մթնում խոսելուց,
        Սեթևեթ խոսքից, սեթևեթ սիրուց
        Հոգնել եմ արդեն։

        Հոգնել եմ թաքուն ալեկոծվելուց,
        Առ ու ծախի մեջ այսքան փորձվելուց,
        Կշտամբանքներով ռմբակոծվելուց
        Հոգնել եմ արդեն։

        Հոգնել եմ արդեն զուր թափառելուց,
        Սուտ կուռքերի դեմ մոմեր վառելուց,
        Ամեն պարողի ծափահարելուց
        Հոգնել եմ արդեն։

        Հոգնել եմ ամեն հովից թեքվելուց,
        Հոգուս մեջ հոգուս ցավը հեգնելուց,
        Ինքս իմ ստվերից ահաբեկվելուց
        Հոգնել եմ արդեն։

        Հոգնել եմ հոգնած մարդկանց օգնելուց,
        Կրկնված երգերն անվերջ կրկնելուց,
        Հոգնել եմ նաև այսքան հոգնելուց,
        Հոգնել եմ, հոգնել։"
    },
    {
      "caption": "Թեթև լինի",
      "content": "\“Թող հողը թեթև լինի քեզ վրա...\”
        Եվ հետո ծանր մի քար են դնում
        Այդ հողի վրա։
        Եվ հետո ծանր մի դար է նստում
        Այդ քարի վրա։
        Եվ հետո հողի մի սար է նստում
        Այդ դարի վրա...
        \“Թող հողը թեթև լինի քեզ վրա\”։"
    },
    {
      "caption": "Ծովն էր, գիշերն էր, ես էի և դու",
      "content": "Ծովն էր, գիշերն էր, ես էի և դու,
        Չորս հոգով էինք, էլ ոչ ոք չկար,
        Թե իմանար մեզ ինչից է զրկում,
        Առավոտն ինքն էլ երևի չգար։

        Մենք մեզ իրար մեջ որոնում էինք,
        Դաշնությունն էինք հյուսում մեր հոգու,
        Աստղերից կախված օրորվում էինք...
        Ծովն էր, գիշերն էր, ես էի և դու..."
    },
    {
      "caption": "Լուսաբաց",
      "content": "Լույսը առավ սարին,
        Սարսռում է սարը.
        Սարերը վեր թռան:

        Հավքն արթնացավ ծառին,
        Սարսռում է ծառը.
        Ծառերը վեր թռան:

        Քարայծն ելավ քարին,
        Սարսռում է քարը.
        Քարերը վեր թռան...

        Եվ ինձ մի պահ թվաց`
        Քարերի տակ քնած
        Դարերը վեր թռան:"
    },
    {
      "caption": "Իմ պապը",
      "content": "Իմ պապը տնկել է
        Մեր գյուղի շիվերը,
        Իմ պապը պայտել է
        Մեր գյուղի ձիերը:
        Իմ պապը մեր գյուղի
        Պատերը շարել է
        Եվ բոլոր կամերը
        Մեն-մենակ քարել է:
        Ջրել է իր այգին
        Ու մարգը բահել է
        Եվ արդար քրտինքով
        Իր տունը պահել է:
        Իմ պապը վարել է,
        Իմ պապը ցանել է,
        Իսկ հնձի ժամանակ
        Ձեռքի մեջ մանգաղի
        Դաստակը ցավել է
        Իմ պապը հողի հետ
        Խորհել ու խոսել է,
        Ամպի հետ արտասվել,
        Ջրի հետ հոսել է:"
    },
    {
      "caption": "Քնած տեղս բաց եմ լինում",
      "content": "Քնած տեղս բաց եմ լինում,
        Դու ինձանից նեղանում ես,
        Վերքիս ցավից լաց եմ լինում,
        Դու ինձանից նեղանում ես:
        Նեղանալը քարը գլխին,
        Սկսում ես նեղացնել…
        Այս ինչ տեսակ զարմանք բան է,
        Չես ել ուզում դու հարցնել'
        Ինչից է, որ քնած տեղը
        Մարդը հանկարծ բաց է լինում
        Եվ ինչ վերք է, որի ցավից
        Նստում մեկ-մեկ լաց է լինում:"
    },
    {
      "caption": "Տար ինձ, ժամանակ",
      "content": "Առ քո թևերին, տար ինձ, ժամանակ,
        Ես ետ մնալուց շատ եմ վախենում:
        Հուշերից որքան հեռու եմ կենում,
        Մեկ է, կապում են թևերս նրանք:

        Ակնթարթի մեջ դու կուլ ես տալիս
        Այնպիսի մի նոր հավիտենություն,
        Որ խոսքս հազիվ հասած բերանիս,
        Դառնում է արդեն խորին հնություն:

        Դուրս հանիր ինձ այս մթին կիրճերից,
        Որ քեզ հասկանամ և ինձ ճանաչեմ:
        Փրկիր ինձ այս խուլ ախ ու ճիչերից,
        Տուր ինձ քո ոգին, որ ես շառաչեմ:

        Տուր ինձ քո ոգին, որ ես շառաչեմ,
        Որ ես դադարեմ հանդարտ հոսելուց,
        Ինձնից խոսելուց քեզնից չամաչեմ,
        Ինձնից չամաչեմ քեզնից խոսելուց:

        Տուր ինձ քո ոգին, քո միտքը ներհուն,
        Առ ինձ հանճարեղ քո տարերքի մեջ,
        Որ չմոլորվեմ քո ոլորտներում
        Եվ իմ հոգու բարդ տիեզերքի մեջ:

        Պարզեցրու, զտիր խոհերն իմ խառնակ,
        Առ քո թևերին, տար ինձ, ժամանակ:"
    },
    {
      "caption": "Ինչ է մնում",
      "content": "Նստել ես ու միտք ես անում,
        Թե հիմա քեզ ի՞նչ է մնում
        Քո այնքան առած-տվածից,
        Քո այնքան արած-դրածից։
        Քո այնքան արած-դրածից
        Ոչ մի բուռ բարիք է մնում,
        Ոչ մի բուռ մոխիր ու կրակ,
        Ոչ տուն ու տանիք է մնում։
        Մի հոգնած ալիք է մնում
        Քո կանաչ-կարմիր հեղեղից,
        Քո կանաչ-կարմիր օրերից
        Մի մամռած տարիք է մնում։"
    },
    {
      "caption": "Այս իմ հրաշք աշխարհն է",
      "content": "Այս իմ հրաշք աշխարհն է, ուր
        Գլխիվայր են ծառերն աճում,
        Եվ ջրվեժներն ալեփրփուր
        Դեպի երկինք են շառաչում։
        Սարը սարից ամպ է խլում,
        Ջուր է խմում ձորը ձորից,
        Երկնքի մեջ արտ է ծլում,
        Ու երկինք է բուսնում հողից...
        Այս իմ հրաշք աշխարհն է, ուր
        Շողքը տեր է, շվաքը՝ հյուր։"
    },
    {
      "caption": "Ինչ արած, մարդ եմ",
      "content": "Ինձ ճանաչելը մի քիչ դժվար է,
        Հասկացեք, էլի, ես մի քիչ բարդ եմ,
        Քարի պես պինդ եմ, հողի պես փխրուն,
        Ինչպես չլինի դեռ մի քիչ մարդ եմ։


        Ես իմ իշխանն եմ, իմ գլխի տերը,
        Եվ ինձ թվում է՝ մեծ ու անպարտ եմ,
        Բայց ինչ-որ չափով և ինչ-որ մի տեղ
        Դեռ թիապարտ եմ։


        Մերթ ոտից գլուխ զարդեր եմ հագնում,
        Մերթ այնպես անշուք, պարզ ու անզարդ եմ,
        Մերթ քար ու քարափ, մերթ վայրի խոպան,
        Մերթ կանաչ անտառ ու ցանած արտ եմ։


        Հավիտենության լծորդն եմ անդուլ,
        Բայց և կարճատև մի ակնթարթ եմ,
        Փոթորիկներ են եռում հատակիս,
        Թեև երեսից այսպես հանդարտ եմ։


        Կյանքս ավարտելու վրա եմ արդեն,
        Բայց ինքս, ավա՜ղ, դեռ անավարտ եմ...
        Ինձ ճանաչելը մի քիչ դժվար է,
        Հասկացեք, էլի, ի՞նչ արած, մարդ եմ։"
    },
    {
      "caption": "Առաջին սեր",
      "content": "Ես չգիտեի, թե ինչ է սերը,
        Ի՞նչն էր այդքան շուտ ինձ տնից
        Ինչու՞ էր երկար թվում գիշերը,
        Եվ ինչի՞ց էր, որ քունս չէր տանում։


        Ես չգիտեի, թե ինչ է սերը,
        Բայց ոչ մի անգամ չէի քարկոծում,
        Երբ վազում էին ձեր գիժ հորթերը
        Մեր կանաչ-կանաչ բանջարանոցում...


        Ես չգիտեի, թե ինչ է սերը,
        Բայց ուզում էի գտնել մի հնար,
        Որ ձեր ծաղկաբույր դեզի ստվերը
        Ամբողջ օրը մեր կտուրին մնար։


        Ես չգիտեի, թե ինչ է սերը,
        Բայց երբ քո տատը մեր տուն էր գալիս,
        Շփոթվում էին սրտիս զարկերը,
        Եվ պոկվում էի օջախի սալից։


        Բայց երբ գնացի ես հեռուները,
        Ես չմոռացա նոր սիրո բոցում,
        Տատիդ փեշերը, դեզի ստվերը,
        Այն գիժ հորթերը բանջարանոցում։


        Ձեր այն պարտեզը, ձեր այն ծառերը...
        Եվ նոր հասկացա առանց թախծելու,
        Որ այդ է եղել առաջին սերը
        Ու երբեք-երբեք չի մոռացվելու։"
    },
    {
      "caption": "Եթե մինչև անգամ",
      "content": "Եթե մինչև անգամ
        Ինձ մի կյանք էլ տրվի,
        Ես այն, իբրև ընծա,
        Ձեզ կթողնեմ, լեռներ:
        Առնելիքս առա,
        Եվ տալիքս տվի,
        Եվ կարող եմ հիմա
        Հանգիստ մեռնել:"
    },
    {
      "caption": "Միայն չարն է ուրիշ",
      "content": "Միայն չարն է ուրիշ,
        Քաղքենին է ուրիշ,
        Աչքածակն է ուրիշ։
        Պորտաբույծը, հոռին,
        Անառակն է ուրիշ,
        Ինքն իրենից փախած
        Խեղկատակն է ուրիշ։
        Ուրիշ ուրիշ չկա...
        Մնացածը մենք ենք,
        Մի հոգի ենք - մի մարդ,
        Մի ընտանիք — մի տուն —
        Բազմալեզու, ազնիվ
        Մի ազգություն...
        Քեզ օրհնություն, քեզ փառք,
        Արարչագործ, արդար
        Միասնություն։"
    },
    {
      "caption": "Քո խոնարհ ջրկիրն եմ եղել",
      "content": "Քո խոնարհ ջրկիրն եմ եղել,
        Եղել եմ՝ և տերդ։
        Ինչքան որ ուժերս ներել,
        Ներել եմ մեղքերդ:

        Թե ինձ էլ լքել եմ մեն-մեկ,
        Չեմ լքել պատկերդ,
        Երեսով չեմ տվել երբեք
        Ուշացած պարտքերդ։

        Երգել ես, լցվել եմ երգով,
        Իզուր է հերքելդ,
        Եվ թաքուն այրվել եմ, երբ որ
        Այրվել են վերքերդ։

        Տվել եմ քեզ բախտս անխառ,
        Արևս, երկինքս
        Եվ ինչքս, որ մինչև անգամ
        Չունեի ես ինքս։

        Տվել եմ,– չեմ առել ոչինչ,
        Շնորհ էր շիկնելդ,
        Եվ ոչինչ հարկավոր չէր ինձ,
        Հերիք էր լինելդ:

        Ինձ համար հերիք էր արդեն
        Ժպտալդ ու լալդ,
        Երբ գալդ պարգև էր մի մեծ,
        Ուր մնաց մնալդ։

        Եվ դարձյալ առնելիք չունեմ,
        Բայց շատ է տալիքս,
        Ներիր ինձ, ներիր ինձ, եթե
        Չների տարիքս։

        Քո խոնարհ ջրկիրն եմ եդել,
        Եղել եմ և տերդ,
        Ինչքան որ ուժերս ներել,
        Ներել եմ մեղքերդ."
    },
    {
      "caption": "Էլ սիրտս ինչպես",
      "content": "Էլ սիրտս ինչպես բախտավոր մնար,
        Թե ինքը իրեն բացել չիմանար։
        Էլ սիրտս ինչպես բախտավոր մնար,
        Թե լացիդ վրա լացել չիմանար։

        Էլ սիրտս ինչպես բախտավոր մնար,
        Թե ձեռքդ մթնում բռնել չիմանար։
        Էլ սիրտս ինչպես բախտավոր մնար,
        Թե բախտիդ համար մեռնել չիմանար։

        Էլ սիրտս ինչպե՞ս բախտավոր մնար,
        Եթե չիմանար հալվել, հրկիզվել
        Գեթ մի աննշան մասունքիդ համար։

        Եվ հավետ պիտի մնար մեղավոր,
        Թե սիրտս իրեն չզգար մեղավոր՝
        Թեկուզ մի կաթիլ արցունքիդ համար:"
    },
    {
      "caption": "Ոչ ուրիշի թևերով",
      "content": "Ոչ ուրիշի թևերով,
        Այլ սեփական թևերով
        Ես լողայի, լողայի
        Բաց կապույտի մեջ։

        Ոչ ուրիշի շողերով,
        Այլ սեփական շողերով
        Ես շողայի, շողայի
        Մայրամուտի մեջ։

        Ոչ ուրիշի դողերով,
        Այլ սեփական դողերով
        Կյա՛նք, դողայի, ղողայի
        Քո պտույտի մեջ։

        Ոչ ուրիշի կրակով,
        Այլ սեփական կրակով
        Լույս անեի, գնայի,
        Եթե հանկարծ մնայի
        Մեգ ու մութի մեջ։"
    },
    {
      "caption": "Ո՞վ է ասում բառն է",
      "content": "Ո՞վ է ասում բառն է,
        Ո՞վ է ասում տառն է,
        Իմ ամեն մի տողը
        Սրտիս մի պատառն է։
        Իմ ամեն մի տողը
        Զսպված մի տարերք է,
        Զարկերակի զարկ է,
        Եվ արյունի եռք է։
        Ես գրում եմ տողը
        Եվ ասում եմ \“ձերն է\”,
        Երբ որ համը տեղն է,
        Երբ որ աղը տեղն է։
        Եթե մի քիչ սառն է,
        Եթե մի քիչ դառն է,
        Մեղավորը ես չեմ,
        Մեղավորը դարն է։
        Ինչ էլ երգի տողը,
        Հոգուս մատը խառն է,
        Մինչև անգամ ծառն էլ
        Հոգուս մի պատառն է,
        Իմ ամեն մի տողը
        Կյանքիս մի պատառն է
        Իմ բացած ակոսն է,
        Իմ շուռ տված առն է,
        Բացվող լույսի շողն է
        Բացվող ծաղկի ցողն է,
        Իմ ամեն մի տողը
        Երկրիս մի բուռ հողն է։
        Իմ ամեն մի տողը
        Որ իմ սրտի դողն է,
        Ախ, ինձ ասեին թե
        Ձեր ականջի օղն է։"
    },
    {
      "caption": "Ես Հայաստանն եմ",
      "content": "Իմ արմատները...
        Քարերի մեջ են
        Իմ արմատները։
        Նախաստեղծ ու բիրտ
        Հավիտենության
        Դարերի մեջ են
        Իմ արմատները։

        Իմ սաղարթները...
        Սարերի մեջ են
        Իմ սաղարթները...
        Անաղարտ ու կիրթ
        Հավիտենության
        Արևի մեջ են
        Իմ սաղարթները։

        Այս ես եմ։ Այսքանն եմ։
        Ես Հայաստանն եմ։"
    },
    {
      "caption": "Նեղվում եմ...",
      "content": "Նեղվում եմ, խփում են կրծքիս,
        Ես գոհ եմ, իրենք են դժգոհ,
        Ներում եմ, նստում են գլխիս,
        Ես գոհ եմ, իրենք են դժգոհ։


        Առնում են ու ետ չեն տալիս,
        Ես գոհ եմ, իրենք են դժգոհ։
        Մեռնում եմ, երբ ուշ են գալիս,
        Ես զոհ եմ, իրենք են դժգոհ։"
    },
    {
      "caption": "Գարունդ հայերեն է գալիս",
      "content": "Գարունդ հայերեն է գալիս,
        Ձյուներդ հայերեն են լալիս,
        Հայերեն են հորդում ջրերդ:

        Հավքերդ երգում են հայերեն,
        Խոփերդ հերկում են հայերեն,
        Հայերեն են տոկում գրերդ:

        Արևդ հայերեն է ծագում,
        Ծառերդ հայերեն են ծաղկում,
        Հայերեն են պայթում բառերդ:

        Հունդերդ ծլում են հայերեն,
        Ձեռքերդ կռում են հայերեն,
        Հայերեն են լռում քարերդ:

        Ձորերդ շնչում են հայերեն,
        Զոհերդ ննջում են հայերեն,
        Հայերեն են տանջում ցավերդ:

        Որքան էլ ձեռքից գնացել,
        Դու էլի հային ես մնացել,
        Հայերեն են հառնում սարերդ:

        Թող Աստված եղածը պահի,
        Եվ հետո ինչ էլ պատահի,
        Ձյուներդ հայերեն են լալու,
        Գարունդ հայերեն է գալու,
        Հայերեն են գալու դարերդ....."
    },
    {
      "caption": "Դու ուզեցիր",
      "content": "Դու ուզեցիր, որ ես
        Քեզ տիրություն անեմ,
        Ու ես անտեր մնամ։
        Ամեն, ամեն
        ինչ տամ,
        Տեղը ոչինչ չառնեմ,
        Ու քեզ ընկեր մնամ։
        Դու իմ արևն առար
        Եվ ուզեցիր, որ ես
        Շնորհակալ լինեմ,
        Ես անարև
        մնամ,
        Բայց բո բախտի համար
        Արևագալ լինեմ։
        Դու ուզեցիր, որ ես
        Քեզ թողնեմ ու գնամ,
        Բայց և քոնը լինեմ,
        Արցունքի
        մեջ մնամ
        Ու սգի մեջ մնամ,
        Եվ քո տոնը լինեմ։
        Դու ուզեցիր, որ ես
        Փոխվեմ հազար անգամ,
        Բայց և հինը լինեմ։
        Քեզ
        ուրիշին տվիր
        Եվ չուզեցիր անգամ,
        Որ ես իմը լինեմ։
        Դու ուզեցիր, որ ինձ
        Քո մեղքերով չափեմ
        Ու մեղքի տակ մնամ,
        Քո մեղքերի
        վրա
        Իմ աչքերը փակեմ
        Եվ անգիտակ մնամ...
        Գուշակեցեք, խնդրեմ,
        Մարգարեներ, հիմա,
        Ես ձեր ճորտը լինեմ,
        Թե մինչև
        ե՞րբ պիտի
        Ես իմ տան մեջ՝ միակ
        Ավելորդը լինեմ:"
    }
  ]
}