{
  "file":"exishe_charenc",
  "author":"Եղիշե Չարենց",
  "about_short":"Եղիշե Չարենց\n1897-1937",
  "about":"Եղիշե Չարենցը (Եղիշե Սողոմոնյան) ծնվել է 1897թ. մարտի 13-ին, Կարսում:
  Երկար տարիներ Չարենցի ծննդյան վայրը գիտնականների և բանասերների վեճի առարկա էր, որովհետև նրա թղթերում
  պահպանվել էր պարսկական մի անձնագիր, որտեղ նշված էր, որ նա ծնվել է Պարսկաստանի Մակու քաղաքում:
  Բանն այն է, որ 1919թ. Չարենցը իր ընկերոջ` Գևորգ Աբովի հետ մեկնում է Կարս` նորաբաց հայկական դպրոցներում
  ուսուցչությամբ զբաղվելու: Բայց քանի որ Հայաստանի Հանրապետության օրենքի համաձայն զինապարտներին չէր
  թույլատրվում ուսուցչությամբ զբաղվել, նրանք, օգտագործելով Չարենցի հոր` Աբգար աղայի կապերը, ձեռք են բերում
  պարսկական անձնագրեր: Իրականում, Չարենցի ծնողները Պարսկաստանի Մակու քաղաքից էին և, համաձայն բանաստեղծի
  ավագ եղբոր` Սերոբի վկայության, Սողոմոնյանների ընտանիքը 1883թ. տեղափոխվում է Էրզրում, այնուհետև` Կարս:
  Չարենցի հայրը` Աբգար աղան և մայրը` Թեկղի (Թելլի) Միրզոյանը ունեին չորս որդի և երեք դուստր:
  Կարսում նրանց ընտանիքն ապրում է տարբեր թաղամասերում` «Բերդի տակ», Ալեքսանդրովսկայա փողոցում,
  Երկաթե կամուրջի մոտ, Սուկափի թաղում և այլուր: Աբգար աղան առևտրական էր. Կարսում ուներ բավականին մեծ
  խանութ և զբաղվում էր գորգերի առևտրով: Նա խիստ, աստվածավախ և օրինապահ մարդ էր: Եղել էր Երուսաղեմում,
  որի համար նրան կոչում էին նաև «հաջի»: Չարենցի եղբայր Սերոբը հոր հետ առևտրով էր զբաղվում և ապրում է
  մինչև ծերություն, իսկ Գեղամը` 1937թ. ստալինյան բռնությունների զոհերից է: Քույրերից Աննան բնակվում էր Երևանում,
  իսկ Աշխենը, ով փոքր տարիքում ծաղիկ հիվանդությունից կորցրել էր տեսողությունը, եղբոր` Գեղամի հետ
  բնակվում էր Լենինգրադում: Չարենցի մյուս քույրը` Մարիամը իր ընտանիքի հետ զոհվում է Մեծ եղեռնի տարիներին:
  20-րդ դարի սկզբին Կարսում կային մի քանի ուսումնական հաստատություններ. եռամյա ուսումնարանը,
  որը գործում էր 1880թ.-ից, կաթոլիկ եկեղեցական-ծխական ուսումնարանը, քաղաքային մեկդասյա դպրոցը,
  Ջամբազյանի երրորդ կարգի մասնավոր դպրոցը և 1905թ.-ին բացված լուսավորչական եկեղեցուն կից ծխական դպրոցը:
  Չարենցն իր սկզբնական կրթությունը ստանում է Ջամբազյանի դպրոցում: 1908-12թթ. պատանի Եղիշեն սովորում է
  Կարսի ռեալական դպրոցում: 1915թ. ամռանը Քանաքեռում կազմավորվում էին հայկական 6-րդ և 7-րդ կամավորական գումարտակները:
  Օգոստոսի 27-ին 6-րդ և 7-րդ գումարտակների հրամանատար Իշխանը առաջարկում է բժիշկ Լևոն Ատամյանին ընտրել
  սանիտարական կազմ հետևյալ սկզբունքով. յուրաքանչյուր վաշտում երկու «նասիլքա» երեքական սանիտարով,
  երկու հեծյալ հիսնյակում մի-մի սանիտար, «աբոզում», շտաբում` մեկական, երկու դեղակիր,
  երկու դեղակիր էլ սայլի վրա, հիվանդանոց-վրանում կրկին երկու սանիտար, երկու սանիտար էլ դնել բժիշկների
  տրամադրության տակ: «Առաջարկում են պպ. բժիշկներին սանիտարների վերաբերյալ ամենախիստ ընտրություն կատարել
  և նրանց ցուցակը ներկայացնել ինձ հաստատության համար»: Երկրորդ վաշտի սանիտարների ցուցակում է նաև
  Եղիշե Սողոմոնյանի (Չարենց) անունը: Չարենցը 6-րդ կամավորական գումարտակի 864 զինվորներից 373-րդն էր:
  Նա հրաժարվում է սանիտարի պարտականություններից և որպես 2-րդ վաշտի շարքային զինվոր մասնակցում մարտական
  գործողություններին: Գումարտակում մեծ թվով հնչակյաններ կային, որի պատճառով այն կոչվում էր «հնչակյան»:
  Պարտվելով համաշխարհային պատերազմում և 1918թ. հոկտեմբերին կնքելով Մուդրոսի զինադադարը թուրքական բանակը
  սկսում է նահանջել: Դա հույսի և ոգևորության նոր ուժ է հաղորդում աշխարհասփյուռ հայությանը, որոնք սկսում են
  վերադառնալ իրենց հայրենի բնակավայրերը: Այպես 1919թ. վերակենդանանում է նաև Կարսը: Համընդհանուր այս
  ոգևորությանը անմասն չի մնում նաև Չարենցը, որն իր ընկերոջ` Գևորգ Աբովի հետ գնում է ծննդավայրը` ուսուցչությամբ զբաղվելու:
  1919թ. աշնանը Երևանում ստեղծվում է Հայ գրական միությունը, որի անդամներն էին Լեռ Կամսարը (Արամ Թովմաղյան),
  Համբարձում Մազմանյանը, Հայկ Աճեմյանը, Շահան Նաթալին (Հակոբ Տեր-Հակոբյան), Դավիթ Անանունը (Դավիթ Տեր-Դանիելյան),
  Վեսպերը (Մարտիրոս Դաբաղյան), Արտաշես Աբեղյանը և ուրիշներ: Ընկերության պատվավոր նախագահն էր Նիկոլ Աղբալյանը:
  Հայ գրական միությունը նշանավոր գրողներին ու գրականության զարգացման հեռանկարներին նվիրված երեկոներ էր կազմակերպում,
  որոնցից մեկի ժամանակ Ն. Աղբալյանը հայտարարում է նոր բանաստեղծի` Եղիշե Չարենցի ծնունդը: Դեռ 1917թ.
  Աղբալյանը ծանոթացել էր Չարենցի բանաստեղծություններին ու «Դանթեական առասպել» պոեմին և նկատել երիտասարդ
  բանաստեղծի տաղանդը: 1921թ. մայիսին Չարենցն ամուսնանում է Արփիկի` Արփենիկ Տեր-Աստվածատրյանի հետ, և հունիսին
  նորապսակները մեկնում են Մոսկվա` սովորելու Արևելքի աշխատավորների կոմունիստական համալսարանում: 1925թ.
  հուլիսին Չարենցը վերադառնում է Երևան և աշխատանքի է անցնում «Խորհրդային Հայաստան» թերթում, այնուհետև`
  «Նորք» ամսագրում:926թ. սեպտեմբերին նա ատրճանակով կրակում և թեթևակի վիրավորում է մի աղջկա, որի պատճառով էլ
  հայտնվում է Երևանի ուղղիչ տանը (բանտում): 1927թ. հունվարին մահանում է Չարենցի կինը` Արփենիկը: Հաշվի առնելով ծանր
  վիշտը և հոգեկան ապրումները` Չարենցին վաղաժամ բաց են թողնում ուղղիչ տնից, և նա մեկնում է Մայկոպ`
  հարազատների մոտ: Այստեղ էլ նա գրում է «Երևանի ուղղիչ տնից» արձակ ստեղծագործությունը: Պետհրատում
  աշխատելու տարիներին Չարենցի նախաձեռնությամբ լույս են տեսնում հայ անվանի երաժշտահաններ Կոմիտասի,
  Սպենդիարյանի, Տիգրանյանի, Ռոմանոս Մելիքյանի, Վ. Տիգրանյանի, Ա. Սաթյանի և ուրիշների ստեղծագործությունները:
  Քանի որ այդ ժամանակ Հայաստանում նոտաներ տպագրելու հնարավորություն չկար, Կոմիտասի երկու ժողովածուները
  հրատարակվում են Մոսկվայում: Չարենցի նախաձեռնությամբ Պետհրատի տպարանում ստեղծվում են նոտաների տպագրության
  տեխնիկական հնարավորություններ: 1931թ. Չարենցն ամուսնանում է Իզաբելլայի հետ։ 1932թ. ծնվում է նրա ավագ դուստրը`
  Արփիկը, իսկ 1935-ին` Անահիտը: Անձի պաշտամունքի դաժան տարիներին` 1930-ական թթ. սկսվում են հալածանքները
  գրողների, մշակութային և հասարակական գործիչների նկատմամբ: Դրանից չի խուսափում նաև Չարենցը։ 1936թ.
  սեպտեմբերին նրան տնային կալանքի տակ են վերցնում, իսկ շուտով նաև` ձերբակալում են: Մեղադրանքները նույնն էին,
  ինչ որ բոլորինը` նացիոնալիզմ, հակահեղափոխականություն, ահաբեկչություն, պետական դավաճանույթուն...
  Գրադարաններից և գրախանությներից հավաքում են Չարենցի գրքերը: 1937թ. աշնանը ձերբակալում են նաև կնոջը` Իզաբելլային:
  Եղիշե Չարենցը մահանում է Երևանի բանտային հիվանդանոցում` 1937թ. նոյեմբերի 7-ին:",
  "list": [
    {
      "caption":"Ես իմ անուշ Հայաստանի",
      "content":"Ես իմ անուշ Հայաստանի արևահամ բարն եմ սիրում,
        Մեր հին սազի ողբանվագ, լացակումած լարն եմ սիրում,
        Արնանման ծաղիկների ու վարդերի բույրը վառման,
        Ու նաիրյան աղջիկների հեզաճկուն պա՛րն եմ սիրում։

        Սիրում եմ մեր երկինքը մուգ, ջրերը ջինջ, լիճը լուսե,
        Արևն ամռան ու ձմեռվա վիշապաձայն բուքը վսեմ,
        Մթում կորած խրճիթների անհյուրընկալ պատերը սև,
        Ու հնամյա քաղաքների հազարամյա քա՛րն եմ սիրում։

        Ո՛ւր էլ լինեմ - չե՛մ մոռանա ես ողբաձայն երգերը մեր,
        Չե՜մ մոռանա աղոթք դարձած երկաթագիր գրքերը մեր,
        Ինչքան էլ սո՜ւր սիրտս խոցեն արյունաքամ վերքերը մեր -
        Էլի՛ ես որբ ու արնավառ իմ Հայաստան - յա՛րն եմ սիրում։

        Իմ կարոտած սրտի համար ո՛չ մի ուրիշ հեքիաթ չկա․
        Նարեկացու, Քուչակի պես լուսապսակ ճակատ չկա․
        Աշխա՛րհ անցի՛ր, Արարատի նման ճերմակ գագաթ չկա․
        Ինչպես անհաս փառքի ճամփա՝ ես իմ Մասիս սա՛րն եմ սիրում։"
    },
    {
      "caption":"Լուսամփոփի պես աղջիկ",
      "content":"Լուսամփոփի՜ պես աղջիկ՝ աստվածամոր աչքերով,
        Թոքախտավոր, թափանցիկ, մարմինի՜ պես երազի,
        Կապու՜յտ աղջիկ, ակաթի ու կաթի պես հոգեթով,
        Լուսամփոփի՜ պես աղջիկ…

        Ես ի՞նչ անեմ, ի՞նչ անեմ, որ չմեռնի իմ հոգին,
        Որ չմարի իմ հոգին քո ակաթե աչքերում․
        Ես ի՞նչ անեմ, որ մնա ծիածանը երեքգույն,
        Որ չցնդի, չմարի՜ իմ հոգու հեռուն…

        Լուսամփոփի՜ պես աղջիկ՝ աստվածամոր աչքերով,
        Թոքախտավոր, թափանցիկ, մարմինի՜ պես երազի,
        Կապո՜ւյտ աղջիկ, ակաթի ու կաթի՜ պես հոգեթով,
        Լուսամփոփի՜ պես աղջիկ…"
    },
    {
      "caption":"Մեր լեզուն",
      "content":"Մեր լեզուն ճկուն է ու բարբարոս,
        Առնական է, կոպիտ, բայց միևնույն պահին
        Պայծառ է նա, որպես մշտաբորբոք փարոս,
        Վառված հրով անշեջ դարերում հին։ —

        Եվ վարպետներ, խոնարհ ու հանճարեղ,
        Հղկել են այն դարեր, որպես մարմար,
        Եվ փայլել է նա մերթ, ինչպես բյուրեղ,
        Մերթ կոպտացել, ինչպես լեռնային քար։

        Բայց միշտ պահել է նա իր կենդանի ոգին, —
        Եվ եթե մենք այսօր կոտրատում ենք այն մերթ,
        Այդ նրանից է, որ ուզում ենք մեր
        Նոր խոհերի վրա ժանգ չչոքի։

        Այդ նրանից է, որ այսօրվա ոգուն
        Այլևս չի կարող լինել պատյան
        Ո ՛չ Տերյանի բառբառը նվագուն,
        Ո ՛չ Նարեկի մրմունջը մագաղաթյա։—

        Եվ ո ՛չ անգամ Լոռու պայծառ երգիչ
        Թումանյանի բառբառը գեղջկական, —
        Բայց նա կգա — լեզուն այս երքաթյա բերքի
        Եվ խոհերի այս խո՜ր ու երկարակամ…"
    },
    {
      "caption":"Հայաստանին",
      "content":"Հազար ու մի վերք ես տեսել, - էլի՛ կը տեսնես,
        Հազար խալխի ձեռք ես տեսել, - էլի՛ կը տեսնես։

        Աշնան քաղած արտի նման՝ Հազար զոհերի
        Չհավաքված բերք ես տեսել, - էլի՛ կը տեսնես։

        Գլուխդ չոր քամուն տված պանդուխտի նման,
        Հազար տարվա հեք ես տեսել, - էլի՛ կը տեսնես։

        Նարեկացի, Շնորհալի, Նաղաշ Հովնաթան,
        Ինչքա՜ն հանճար, խելք ես տեսել, - էլի՛ կը տեսնես։

        Քո Չարենցին լեզու տվող երկիր Հայաստան,
        Հազար ու մի երգ ես տեսել, - էլի՛ կը տեսնես։"
    },
    {
      "caption":"Հարդագողի ճամփորդները",
      "content":"Հարդագողի ճամփորդներ ենք մենք երկու՝
        Երկու ճամփորդ՝ պատառոտած շորերով։
        Ու սիրել ենք տրտմությունը մեր հոգու՝
        Անրջական կարոտներով ու սիրով։
        Մենք սիրել ենք տրտմությունը մեր հոգու՝
        Անրջական ինչ-որ կարոտ, ինչ-որ սեր։
        Ու սիրում ենք առավոտից իրիկուն
        Ճամփա երթալ ― ու հավիտյան երազել։
        Աչքերիս մեջ մենք պահել ենք երկնային
        Ճամփաների հեռուները դյութական ―
        Ու անցնում ենք ուղիներով երկրային,
        Ուր բյո՜ւր մարդիկ երազեցին ու չկան։
        Մշուշի պես մեր մանկությունը անցավ՝
        Գորշ, անարև, անմխիթար մանկություն:
        Զառանցանքի պես մանկությունը անցավ ―
        Ու հեռացանք։ Ու չենք դառնա կրկին տուն։
        Լո՜ւռ հեռացանք ու քայլեցինք անդադրում՝
        Երազելով հավերժական հեռուներ։
        Կյանքը դարձավ հավերժական մի փնտրում ―
        Մութ, անհեթեթ, տարօրինակ կյանքը մեր։
        Ու օրերում բազմագույն ու բազմազան
        Վառվեց, վառվեց ողջակիզվող սիրտը մեր,―
        Բայց աչքերը մեր ― արևներ չտեսան,
        Եվ մեր սրտերը ― լուսավոր հեռուներ։
        Ու մշուշոտ մեր աչքերը հավիտյան
        Որոնեցին պատահական աչքերում
        Հարդագողի ուղիները ոսկեման,
        Նրա անծիր, անծայրածիր այն հեռուն։
        Բայց աչքերում նրանք երկինք չգտան,
        Ու սրտերում ― արեգակներ ոսկեվառ.
        Ու բզկտվեց հայացքներից անկենդան
        Որբ սիրտը մեր՝ երազորեն ― հոգեվար:
        Ես ուզեցի երգել գովքը Աստծու,
        Երգել փառքը պայծառ սիրո ու հացի.
        Սիրտս լցվեց․․․ բայց չգիտեմ, թե ինչու ―
        Գորշ օրերի տաղտկությունը երգեցի․․․
        Թաղված մնաց իմ աչքերում մի անհուն,
        Կապուտաչյա երջանկության առասպել.
        Մի երկնային առնչության պատմություն ―
        Ու կարծրացավ սիրտս՝ անլույս ու անբեր։
        Չէ՞ որ կյանքում չհասկացավ ոչ ոք մեզ,―
        Ու խնդացին լուսավո՛ր մեր աչքերին,
        Բութ հեգնեցին մեր կարոտները հրկեզ ―
        Ու հեռացան: Ու ո՛չ մի լույս չբերին։
        Քույրը խնդաց, բարեկամը ծիծաղեց,
        Օտար մարդիկ հայհոյեցին ու անցան։
        Միայն պոռնիկը մշուշում համբուրեց,
        Եվ խելագարը բարևեց կիսաձայն։
        Հոգ չէ, որ մեր օրերն անցան տենդի պես,
        Կյանքը դարձավ անմխիթար զառանցանք.
        ― Մենք կժպտանք, գո՜հ կժպտանք մեռնելիս,
        Որ երազում երազեցինք ու անցանք․․․"
    },
    {
      "caption":"Գիշերն ամբողջ",
      "content":"Գիշերն ամբողջ հիվանդ, խելագար,
        Ես երազեցի արեւի մասին:
        Շուրջս ո՛չ մի ձայն ու շշուկ չկար –
        ունատ էր շուրջս՝ գիշեր ու լուսին:
        Ես երազեցի արեւի ոսկին,
        Տենչացի նրա հրաշքը խնդուն՝
        Ուզեցի սիրել շշուկն իմաստուն՝
        Արեւանման, արնավառ խոսքի, –
        Բայց շուրջս այնպես գունատ էր, տկար –
        Խոսքեր չկային, ու արեւ չկար …"
    },
    {
      "caption":"Կյանքը",
      "content":"Կյանքը – երգի, երկնքի՜ պես անհո՜ւն, անհո՜ւն, –
        Կյանքը – կորած աստղերի՜ պես հազարանուն:
        Կյանքը – կրակ ճահիճներում՝ կա ու չկա, –
        Կյանքը – ճամփորդ, սպասված հյուր, որ պետք է գա:
        Կյանքը – երգի, երկնքի՜ պես անհո՜ւն, անհո՜ւն, –
        Կյանքը – կորած աստղերի՜ պես հազարանուն …"
    },
    {
      "caption":"Մենք բոլորս, որ գնում ենք",
      "content":"Մենք բոլորս, որ գնում ենք մենակ, տրտում,
        Որ գնում ենք խանութներում գինի ու հաց,
        Որ փնտրում ենք անկարելի մի խնդություն,
        Բայց չենք գտնում՝ վազքով տարված ու զբաղված.-
        Մենք բոլորս, որ, հոգնաբեկ, չենք նայում վեր –
        Մոռանալով աշխարհային չարը, բարին՝
        Տրտո՜ւմ կօրհնենք մի իրիկուն օրերը մեր –
        Ու կնայենք Հարդագողի ճանապարհին…"
    },
    {
      "caption":"Հնչում են օրերը, կանչում են",
      "content":"Հնչում են օրերը, կանչում են,
        Օրերը – կարմիր ու բոսոր.
        Օրերը ղողանջ ու հնչյուն են,
        Զնգում են՝ հրե ու հզոր:
        Ու սիրտս զնգում է, զնգում է,
        Թռչում է՝ կրակ է ու բոց.
        Լսո՞ւմ ես սրտի իմ զնգունը,
        Լսո՞ւմ ես, լսո՞ւմ ես, թե ոչ…
        Կրա՛կ կա սրտիս մեջ, կրա՛կ կա,
        Հրդեհ է՝ վառվում է հրկեզ.
        ալիքը, կուզեմ, որ արա՛գ գա –
        Անդարձ է կարոտը երգիս:
        Կուզեմ, որ կյանքի մեջ գալիք այն
        Երգերս զնգան ու հնչեն –
        Կուզեմ, որ լսե, ա՜խ, գալիքը
        Երգերս այս վառ ու հնչեղ…"
    },
    {
      "caption":"Ու վառվո՜ւմ է օրերում սիրտս",
      "content":"Ու վառվո՜ւմ է օրերում սիրտս, որպես ողջակեզ.
        Ջե՜րմ հողմերում ու հրում քե՜զ եմ տեսնում հիմա ես:
        Փռել ես հուրդ ոսկի, վառել ես կյանքը մթար,
        Վառել ես սիրտս՝ խոսքի կարկաչներով արեւառ:
        Բա՜ց ես թողել հողմային քո նժույգները կարմիր,
        Որ հրդեհեն կյանքը հին ու քաղաքները մարմար:
        Ու թռչում են սրընթաց քո նժույգները հիմա –
        Քա՛ղցր է աշխարհը սրտիս, քաղցր է կյանքը, որպես մահ…"
    },
    {
      "caption":"Աղոթք",
      "content":"Փրկի՛ր ինձ, աստվա՛ծ, երկու բանից ―
        Թե Ք․-ի նման խեղճ թշնամուց,
        Թե Ա․-ի նման բարեկամից։"
    },
    {
      "caption":"Այլևս ինչ մնաց քեզ",
      "content":"Այլևս ինչ մնաց քեզ՝ խնդրելու կյանքից,―
        Օ՜, անհանգիստ իմ սիրտ ու անկարող․․․
        Ախ, խոնջենքի՜ միայն անեզրական կարոտ,―
        Խաղաղություն անխոհ,- մահվան հանգիստ․․․"
    },
    {
      "caption":"Այրած երգեր",
      "content":"Երբ երեկոն իջավ, որպես հոգնած ճամփորդ,
        Եվ փոշեպատ նստեց տանիքների վրա,-
        Ես սենյակս մտա իմ խոհերի ճամփով
        Եվ հանեցի երգերըս մի երեկո գրած:
        Ես հանեցի երգերըս ու կարդացի կրկին
        Պատմություններ, հուշեր մի ավերված հոգու,
        Եվ խորշեցի ես ինքըս իմ հուսահատ երգից,
        Եվ ամոթի թախիծն էր իմ ճակատին չոքում,-
        Երբ տողերի միջից իմ երգերի, իմ այդ
        Մի երեկո գրած նվագների տակից
        Հառնեց հանկարծ, նայեց ու ժպիտով ժլատ
        Ինձ ողջունեց նազով արդեն մեռած մի կին:
        Ու տողերիս միջից ինձ պարզեցին երկու
        Նախատինքի սրեր` երկու աչքեր մեռած,
        Հետո սրբեց ճակատըս նա իր նրբին ձեռքով,
        Եվ խո՜ր հանգիստ իջավ իմ աչքերի վրա:
        Նա ինձ ասաց, այդ կինը, իմ տողերի միջից.
        « - Արիացի՛ր, ընկե՛ր իմ, ամրապնդվի՛ր ոգով,
        Մաքրի՛ր հոգնած քո սիրտը կարոտներից չնչին,
        Որ վերանա խավարը քո հուշերին չոքող:-
        Թե հիշատակն իմ թանկ է դեռ քո սրտին հիմա,
        Թե ուզում ես, որ հուշըս չխավարի քո մեջ,-
        Կրի՛ր պայծառ անունըդ մարտիրոսի նման,
        Եղիր ոգով անդու՛լ դու, ու մաքառող, ու մեծ»․․․
        Օ, հարազա՛տ ընկեր իմ, իմ բարեկա՛մ, իմ քու՛յր,
        Անվերադարձ անցած հերոսակա՛ն իմ կին,-
        Ահա կրկի՛ն արև է իմ խավարած հոգում
        Եվ կենսատու ժպիտ է իմ տարամերժ դեմքին:-
        Երբ դադարեց քո ձայնը այն երեկո - հանգիստ
        Ես շոյեցի ճակատըս ու վառեցի կրակ,
        Եվ հանձնելով իմ կյա՛նքը հերոսական կամքիդ՝
        Ես այրեցի երգերըս մի երեկո գրած․․․"
    },
    {
      "caption":"Անառակ որդիներին",
      "content":"Դուք, որ վատնեցիք մեր գանձը հետին -
        Մեզ թողիք տկլոր ու բոկոտն, ու խեղճ,
        Եվ գլուխը մեր թեքեցիք գետին,

        Եվ նախատինքը մեր դեմքը թրջեց -
        Երգում ենք ահա ձեզ փառք ու պատիվ՝
        Չորեքթաթ կեցած ձեր կառքի առջև:"
    },
    {
      "caption":"Անկումների սարսափից",
      "content":"Ե՛ս եմ հիմա - մի պոետ․ և իմ անունը - Չարենց -
        Պիտի վառվի դարերում, պիտի լինի բա՜րձր ու մեծ:

        Ես եկել եմ դարերից ու գնում եմ հաղթական
        Դեպի դարերը նորից՝ դեպի վառվող Ապագան:

        Ի՞նչ է ուզում ինձանից կապույտ մորմոքը հրի.
        Ի՞նչ է ուզում քո հոգին, հազարամյա Նաիրի՛:

        Եվ ինչո՞ւ ես դու փռել իմ դեմ քո բույրը բոլոր
        Եվ իմ մորմոքը վառել թախիծներով ահավոր:

        Եվ ինչո՞ւ է իմ առաջ ելել աղջիկը քո հին՝
        Բորբ աչքերով իր կանաչ ու հմայքով իր դեղին:

        Ուզում է մե՜րկ լինեմ ես, ու անսփոփ, ու անօգ,
        Որպես մեռել մի հրկեզ․ որպես կորած մի մանուկ:

        Եվ չարձակած ո՛չ մի նետ՝ անկումների սարսափից,
        Ես փախչում եմ ահա ետ - ես նահանջում եմ նորից:

        Եվ աչքերս, որոնց դեմ կանգնել է բիլ մի նկար -
        Նորի՜ց հառնում են դեպի ամբոխները խելագար:

        Նրանք ելել են նորից, նրանք շատ են, նրանք վառ,
        Ու ավերե՜ն պիտի ձեր քաղաքները լուսնահար:

        Ո՛չ մի հմայք էլ պիտի ձեր աշխարհը չունենա՝
        Նրա տեղ մահ ու ավեր, վերք ու մոխիր կմնա:

        Ու չի ելնի մոխիրից տխուր հմայքը ձեր տան,
        Ու չի լինի էլ սիրո քաղցր ու կապույտ ձեր շղթան:

        Չեն վառվելու տռփակեզ կանանց աչքերը էլ ձեր,-
        Նրանք մոխի՜ր կդառնան, չե՜ն բորբոքվի նրանք էլ:

        Եվ չի՛ հիշի ո՛չ մի սիրտ, որ դարերի մեջ մի օր
        Սիրտս եղել է գերի անկումներին ահավոր:

        Որ եղել է դարերում մի սարսափի նման կին,
        Որը նետել է հեռու աստղանկար իմ հոգին:

        Նրանք կգան, կավերեն, - չի մնա էլ ոչինչ՝
        Ո՛չ դրախտը ձեր գեհեն, ո՛չ թախիծը ձեր դյութիչ:

        Եվ չի լսի ո՛չ մի կին իմ անկումի մասին այս,
        Որ դարձրեց իմ հոգին թարախակալ մի երազ:

        Եվ չի մատնի ո՛չ մի բառ շնչում իմ տոթ երգերի,
        Որ եղել եմ ես տկար, որ եղել եմ ես գերի․․․

        Ես պոետ եմ - և հիմա իմ վառ երգերը պիտի
        Դեպի գալի՜քը թռչեն սլաքների պես նետի:

        Ես եկել եմ դարերից ու գնում եմ, հաղթական,
        Դեպի դարերը նորից, դեպի կարմիր ապագան․․․"
    },
    {
      "caption":"Անքնություն",
      "content":"Դոփո՛ւմ են, դոփո՛ւմ են, դոփո՛ւմ են ձիերը,
        Մթի մեջ դոփում են, խփում են պայտերը,
        Պայտերը խփում են, խփում են հողին․-
        Անծա՜յր է գիշերը, անհայտ է ուղին:
        Գնո՜ւմ են, գնո՜ւմ են, գնո՜ւմ են ձիերը,
        Մոտիկ են, հեռու են, դոփում են պայտերը,
        Պայտերը դոփում են քունքի՛ս մեջ հիմա․-
        Անհա՜յտ է աշխարհը՝ անցում է ու մահ․"
    },
    {
      "caption":"Արմենուհի Տիգրանյանին",
      "content":"Աշխարհը մութ ու դժվար, սիրտը կարոտ ու ագահ,
        Ուզում է լույս մի աշխարհ, սիրտը կարոտ ու ագահ,
        Չի հասկանում, որ չկա, կարծես մանուկ լինի չար․
        Գանգատվում է անդադար, սիրտը կարոտ ու ագահ,
        Մի խոսք չկա, որ ասես, արտասվում ես ու լռում,
        Ա՜խ, չի դառնում կարծր քար, սիրտը կարոտ ու ագահ։"
    },
    {
      "caption":"Բալլադ սիրո",
      "content":"Արփենիկի հիշատակին

        Երբ առաջին անգամ բացվեց
        Սիրո գարուն արեւավառ,-
        Երբ ես տեսա ծաղիկ ու սեզ՝
        Բացված կյանքում եւ ինձ համար,-
        Ինչպես գարնան առու անբիծ,
        Ինչպես սիրո քնքուշ քնար,-
        Կարկաչելով անցար կյանքից,
        Իմ սեր անգին, իմ սեր անմար․․․
        Ինչպես այգում առուն անտես
        Գիշերներին աստղանկար
        Լռության մեջ տխրահանդես
        Երգում է հար ու անդադար,-
        Այդպես՝ թողած աշխարհն ու ինձ,
        Դարձած կարոտ ու հուշ անմար,-
        Քո երգն ես միշտ երգում նորից,
        Իմ սե՛ր անգին, իմ սեր անմար։-

        Ա՜խ, նո՜ւյնն է միշտ քո երգն անծայր,
        Բայց միշտ անհուն ու խո՜ր այնպես,
        Ինչպես անդարձ մի ճանապարհ,
        Որ նոր է միշտ, ինչքան քայլես։
        Ամեն վայրկյան երգում ես ինձ
        Սիրո կարոտն անմխիթար,-
        Երգն ես երգում անցնող կյանքիս,
        Իմ սե՛ր անգին, իմ սեր անմար։-

        Ժամանակի նման անեզր,
        Եվ լռության նման անբառ -
        Որքան գնում - այնքան անեղծ,
        Եվ խո՛րն ես դու,- ինչպես անտառ։-
        Ամեն գարնան կարծես նորից
        Նույն գիրքն ես ինձ կարդում անբառ,-
        Եվ նո՛ր է քո իմաստը միշտ,
        Իմ սե՛ր անգին, իմ սեր անմար․․․

        Եվ ես գիտեմ, որ երբ քեզ պես
        Մի օր ես է՛լ ննջեմ անդարձ,-
        Կիպարիսներ սգահանդես
        Շիրմիս վրա շրշան երբ սառ,-
        Նոքա անվերջ ձայնով քո ջինջ
        Պիտի երգեն սիրողաբար -
        Կանչեր կյանքի, կարոտ աննինջ
        Եվ մոռացման տրտունջ անբառ․․․"
    },
    {
      "caption":"Բարձրահասակ բարեկամիս",
      "content":"Ախ, քո բոյը քեզ ներշնչել է
        Վերևից նայել ամենքին.
        Մի հեգնանք կա միշտ քո դեմքին,
        Որ քո բոյը քեզ ներշնչել է։ ―

        Կարող են հասնել լոկ ճանճերը
        Քո քթի բարձրերն անմեկին.
        Գուցե հենց նրա՞նք քեզ ներշնչել են
        Վերևից նայել ամենքին․․․"
    },
    {
      "caption":"Բոլորը քեզ",
      "content":"Ինչքան որ հուր կա իմ սրտում—բոլորը քեզ,
        Ինչքան կրակ ու վառ խնդում—բոլորը քեզ.—
        Բոլո՜րը տամ ու նվիրեմ, ինձ ո՛չ մի հուր թող չմնա՝
        Դո՜ւ չմրսես ձմռան ցրտում,—բոլո՜րը քեզ…"
    },
    {
      "caption":"Դաշնակցականներին",
      "content":"Լծված տերերի շառաչուն կառքին՝
        Հռնդում եք դուք այդտեղ վայրահաչ.
        Ժանգոտած սուսեր ձեռքերիդ պահած՝
        Անկում եք կարդում իմ նոր աշխարքին:
        Օ, դո՛ւք, ողբալի պնակալեզնե՛ր,
        Բռնակալների մի հետին քուրջում
        Կծկըված՝ արդյոք կարո՞ղ եք տեսնել,
        Թե ինչո՛վ ենք մենք ապրում ու շնչում:
        Կարո՞ղ եք արդյոք ձեր դեղին ոգին,
        Որ սնվել է լոկ հրով ու արյամբ.-
        Ծառս չլինի ու չբողոքի
        Իմ երկրի հանդեպ, որ հավե՛տ հարյավ:
        Դուք չե՞ք հրդեհով միշտ շառագունել
        Ու երկիրն հանձնել սրի ու հրի,
        Օ, դո՛ւք, արշինի՛ երկրպագուներ,
        Ասպետներ ոսկու ու մաուզերի:
        Դուք չէի՞ք արդյոք, որ բախտը այս մերկ,
        Բազում սրերով զարկած աշխարքի
        Ձեր պիղծ ձեռքերով կապեցիք երեկ
        Բռնակալների արնածոր կառքին:
        Դուք չէի՞ք, որ մեր այս բազմալեզու
        Երկրի առաջին այգաբացին դե՛ռ,
        Գործերով ձեր պիղծ, ու ժանտ, ու քսու
        Դարձաք բռնակալ ցարերին ընկեր:
        Եվ ըմբոստության շունչը գեղեցիկ,
        Որ հառնում էր այն դժնի օրերում-
        Դուք չէի՞ք, որ ձեր ձեռքով խեղդեցիք
        Այն ազգամիջյան սև նախճիրներում:
        Դուք չէի՞ք, որ ողջ Ժողովուրդը իմ
        Այն անօրինակ փորձության ժամին
        Քշեցիք դեպի դաշտերը ռազմի,
        Որպես հավելյալ թնդանոթի մի՛ս:-
        Անշե՛ղ է եղել ձեր ուղին միշտ է՛լ,
        Դուք պատվով եք ձեր պայքարը տարել.-
        Եվ դա - տերերի պայքարն է եղել
        Իր երթին ելած ժողովրդի դե՛մ:
        Դա չդադարող պայքա՛րն է եղել
        Ձեզ կյանքի կոչած դասակարգերի,-
        Եվ ձեր գործերի պսակն հրեղեն
        Եղել է երկիրն՝ արցունքի հեղեղ,
        Եվ ժողովուրդը՝ կրկնակի՛ գերի: -

        Ո՞ր դժոխքն է էլ ձեզ այդպես հեգնել
        Ու լցրել այդքան անմիտ ցանկությամբ,
        Որ տե՜ր եք ուզում դուք այսօր կանգնել
        Դարերի՜ ավանդ մեր ժառանգության:-
        Դուք տեր եք ուզում ձեզ հայտարարել
        Այն հերոսական, հսկա պայքարի,
        Որ ժողովո՛ւրդն է իմ երեկ վարել
        Ընդդեմ բռնակալ սուլթանի՛, ցարի՛:
        Դժգոհ է եղել իր վզին նստած
        Բռնակալներից նա բազմապիսի,-
        Դուք նրա վսեմ ընդվզումը այս
        Ենթարկել եք միշտ ձեր մութ երազին:-
        Նա ծա՜ռս է եղել տիրողների դեմ՝
        Լինելով անհաց վաստակի գործիք,-
        Դուք ըմբոստության այդ տենչը վսեմ
        Աշխատել եք միշտ ցանցել ու լծել
        Թե՛ հայ, թե՛ օտար տերերի գործին:-
        Լեռնացել է նա, իր սիրտը սրբել
        Արհավիրքների հրե հորձանքում-
        Դուք նրան դավել, մեջքի՜ց եք խփել
        Ու տարել անվերջ անկումից անկում:-
        Ձգտում եք հիմա պայքարը այդ մեծ
        Ձե՛րն հայտարարել մտքերով մթին,-
        Մենք չե՛նք տա սակայն այդ պսակը ձեզ,
        Չի սազում նա ձեր արնոտ մռութին:
      Իզո՜ւր եք ոռնում այդպես վայրահաչ
        Դուք անկախության պայքարի մասին․-
        Դա մե՜րն է հիմա, դա մե՛րն էր առաջ,
        Որքան էլ դավով դուք բազմապիսի
        Փորձեր եք արել, փորձում եք հիմա,
        Ինչպես միշտ՝ ահա կրկի՛ն ու կրկի՛ն
        Մեզ քշել դեպի կործանում ու մահ,
        Մեզ լծել, ծախու գրաստի նման,
        Թե՛ հայ, թե՛ օտար տերերի կառքին:

        Ինչպես աշխարհի ճորտերին բոլոր․
        Այնպես էլ գերի աշխարհին իմ հին-
        Երկինք մի մաքուր, արև մի բոսոր
        Լոկ հոկտեմբերյան հողմերը տվին:
        Մեզ ասին նրանք, որ կյանք մի վսեմ
        Կերտելու համար հարկավոր է նախ
        Ձեր դե՛մ մահացու պայքար սկսել,
        Ձեզանի՛ց լինել հեռու ու անկախ:
        Եվ կրում ենք մենք այդ պայքարը վեհ
        Մեր երկրի անկախ արևի ներքո,
        Որ Լենի՛նն է մեծ մեզ մի օր տվել՝
        Պրոլետարիատի հաղթական ձեռքով:
        Ոռնացե՜ք այդտեղ, որքան կամենաք,
        Ու սրե՛ք մեր դեմ սուսեր ժանգոտած,-
        Մենք կլնենք անհա՛ղթ, մենք կլնենք անա՛հ,
        Երբ թնդանոթը մեր դեմ որոտա:-
        Իսկ մինչ այդ՝ կապված ամբողջ աշխարհի
        Պայքարի ելած ստրուկների հետ՝
        Կերտում ենք ահա մի շենք վիթխարի,
        Որ շիրիմն է ձեր լինելու հավետ:-
        Մաքառում ենք մենք՝ մեր երթին լծված,
        Աշխատում անդուլ, կերտում, կառուցում,-
        Եվ վաղվա անմար հավատով լցված՝
        Երգում է քնարն իմ պղնձաձույլ․․․"
    },
    {
      "caption":"Դարեր շարունակ",
      "content":"Դարեր շարունակ, ժողովուրդ դու իմ,
        Տեսել ես միայն փորձանք ու աղետ,-
        Կարդում ենք միայն գրքերում քո հին
        Վեպեր թախծության, տխրության տաղեր -
        Դառնություններիդ երթը դժվարին
        Գալիս է, հասնում Լենինյան դարին։
        Դարերի անդուլ անցորդ եղար դու -
        Քշված բազմաթիվ ազգերի երթով,
        Քանի՜ երկրակալ, քանի՜ պետություն
        Բարձրացել, տիրել, անցել են հերթով
        Եվ մահ տարածել քո ճանապարհին -
        Դեռ դարեր առաջ Լենինյան դարից։

        Ելած պատմության այգերում այն վաղ,
        Երբ Էլամն էր դեռ իր ուղին հարթում -
        Իբրեւ ուրվական մի արնաշաղախ
        Դարերի միջով հասար մի օր դու
        Անփառ վախճանին՝ քո ճանապարհին
        Եվ բացվեց քո դեմ փրկության տարին։"
    },
    {
      "caption":"Զարմանալի աշուն",
      "content":"Այս աշունը եկավ, բացվեց ինչպես երբե՛ք,-
        Եկավ - ինչպես զինվոր ու ղեկավար.-
        Այս աշունը բերեց իմաստության երգեր
        Եվ կորովի գրեր - երգիս համար:-
        Ե՛վ աշնան ցուրտ քամին ինձ մարտակոչ թվաց,
        Թվաց կռվի կանչող հնչուն շեփոր,-
        Եվ անձրևի շնչով, երբ երեսիս հևաց -
        Ինձ զգացի ես թարմ - և անչափ նո՛ր:-

        Եվ անձրևի թելերն ինձ թվացին թելեր՝
        Աշխարհներին կապող և կյանքին խո՛ր,-
        Կարծես ծառերն անգամ պայքարի են ելել,
        Որ թոթափեն հուշերը - և դառնան նո՛ր...

        Շրշուն աշունն այսօր ինձ գործ ու կյանք վսեմ,
        Եվ ո՛չ թե մուժ, ու մահ, ու անկում է գուժում:-
        Օ, հիրավի, երբե՛ք ես դեռ չէի՜ տեսել
        Մի այսպիսի՜ աշուն..."
    },
    {
      "caption":"Էլի գարուն կգա",
      "content":"Էլի գարուն կգա, կբացվի վարդը,
        Սիրեկանը էլի յարին կմնա:
        Կփոխվին տարիքը, կփոխվի մարդը,
        Բլբուլի երգն էլի՛ սարին կմնա:

        Ուրիշ բլբուլ կգա կմտնի բաղը,
        Ուրիշ աշուղ կասե աշխարհի խաղը,
        Ինչ որ ե՛ս չեմ ասե - նա՛ կասե վաղը.
        Օրերը ծուխ կըլին, տարին կմնա:

        Հազար վարդ կբացվի աշխարհի մեջը,
        Հազար աչք կթացվի աշխարհի մեջը,
        Հազար սիրտ կխոցվի աշխարհի մեջը -
        Էշխը կրակ կըլի՝ արին կմնա:

        Ուրիշ սրտի համար կհալվի խունկը,
        Կբացվի շուշանը, վարդերի տունկը.
        Գոզալը լաց կըլի, կընկնի արցունքը -
        Գերեզմանիս մարմար քարին կմնա:"
    },
    {
      "caption":"Էպիքական առավոտ",
      "content":"Աղջամուղջը նայում է աչքիս
        Այսօր խստաբարո, զգա՛ստ։
        Առավոտը շուտով կբացվի,
        Եվ սիրտս խնդություն կզգա։
        Ինչ լա՜վ է՝ բարձրանալ կանուխ
        Եվ տեսնել, ճեղքելով մառախուղը,
        Թե ո՜նց է ձգվելով բարձրանում
        Ծխնելույզի ծուխը։-
        Զգալ, որ հո՛գսն է արթնանում,
        Որ ուղի՛ պիտի դեռ գնաս,
        Մի ուղի, որ վե՛ր է դեռ տանում,
        Մի ճանապարհ անհաս...
        Դու այդպե՛ս բացվեցիր գլխիս,
        Իմ վերջի՛ն հասունություն...
        Դժվարին է հիմա իմ ուղին -
        Եվ գնում եմ ահա ես արթուն։
        Դիմացից հո՜գսն է նայում,-
        Հարկավոր է երկա՜ր մաքառել,
        Որ գործը լինի մնայուն,
        Ինչպես միջօրեի արև։-
        Դիմացից սերունդնե՛րն են նայում,
        Սաստում են, որ գնամ զգաստ.-
        Ինձ անտես մի ձեռք է պահում
        Ճանապարհին իմ այս...

        Սիրո՛վ եմ բաժանվում քեզանից,
        Իմ հախո՛ւռն անփութություն,
        Իմ անհոգ օրե՜ր պատանի,
        Իմ շռա՜յլ ջահելություն։
        Ողջունում եմ քեզ խնդությամբ
        Եվ ո՜չ թե դառը ցավով,
        Իմ վերջի՜ն, վերջի՜ն այգաբաց,
        Իմ էպիքական առավոտ..."
    },
    {
      "caption":"Թիֆլիսցի կինտոն",
      "content":"Բազմել է ցարերի գահին
        Թիֆլիսցի նեղճակատ կինտոն,
        Խրոմե սապոկներ հագին
        Եվ գահը արել է ֆայտոն։
        Նստել է, քշում է բռի,
        Վարգում է, ոստնում է, անցնում,
        Տիրան է, Ներոն է, բռի
        Սփռում է արյուն ու արցունք։

        Լռել են ձայները «ի զեն»,
        Դառել են կեղծած հիացում,
        Նորավոր երկիրը հյուսկեն
        Ժայթքում է իր մեջ, մակածում,

        Որ հետո ահավոր պարպի
        Խլացնի որոտներն ամպեղեն
        Եվ ինչպես հրաբուխ պայթի,
        Հուրհրա լավան հրեղեն,

        Շառաչի, հորդանա, հորդի
        Արնաներկ գահի վրայով,
        Զի բավ է արեւներ մորթի
        Այդ կինտոն սարդի ճակատով։

        Օ, ե՞րբ է Մսըրը եղել
        Մեր հիմքում նման հոր փորող,
        Մեզ ոչ ոք այսպես չի նեղել,
        Ինչպես այդ հարճորդին կարող։

        Սեւ կառքի կառապան լկտի,
        Բազմել է ցարերի գահին,
        Լափում է որձակը մեր մտքի,
        Զրկում է մեզ հունտից ազգային։

        Ի՞նչ անի նստվածքը ռամիկ
        Կավատի դավից անտեղյակ,
        Արեւ էր, դառել է մահիկ,
        Աշխարհում՝ մնացել մենակ։

        Օ, ո՞ւր եք, աստղեր, արեւներ,
        Իջնում է ազգիս երեկոն,
        Եվ եղավ չըլսված մի Նեռ
        Թիֆլիսցի նեղճակատ կինտոն։"
    },
    {
      "caption":"Թմբուկ են խփում",
      "content":"Թմբուկ են խփում, հարսանի՜ք է,
        Հարսանիք է երկրում աշնանային -
        Արշավում է անողոք գալիքը՝
        Զգեցած զգեստներ մահի...

        Ինչ լավ է, նաիրյան երկիր,
        Որ բերքիդ երկունքից առաջ
        Թիարան քշվեց - անարատ
        Հելիկոնը սրբազան երգիդ...

        Գոնե արդ՝ տագնապիդ ժամին
        Ցնծության երգեր կերգեն լոկ
        Չղջիկները քո եղկ ու «խելոք»
        Եվ օտար դաշտերի քամին..."
    },
    {
      "caption":"Իմ լուսաստղը",
      "content":"Առավոտ կանուխ բարձրացի՛ր,
        Երբ դեռ նո՛ր մարմանդ լուսանում է:-
        Կտեսնե՛ս լուսա՛ստղը կապտածիր,
        Որ պայծառ ցոլքով բարձրանում է:-
        Ա՜խ, այդպե՛ս բարձրացավ մի օր
        Աշխարհում, Չարե՛նց, քո անունը...
        Բայց հետո - կլանեց անհունը
        Քո լուսաստղը - ցոլուն, ոսկեւոր:

        Այդ ո՛չ թե Արեւն էր՝ բարձրացավ
        Եվ սրբեց ոսկեզօծ քո ցոլքը
        Իր շքեղ ցոլքերով պայծառ:-

        Ո՛չ:- Չնչի՛ն ամպերի սեւ զորքը
        Պաշարեց Արեւ՛ից առաջ քեզ,-
        Իսկ այնտեղ, ներքեւում,- երգի սով էր,-

        Բայց ցնծում էր Պառնասն առանց քե՛զ..."
    },
    {
      "caption":"Իմ օրերում",
      "content":"Իմ օրերում ես ցանկացա լինել վսեմ եւ ինքնուրույն,
        Իմ օրերում ես ցանկացա կյանքս զոհել դրա սիրուն:

        Իմ օրերում դժվար էր շատ լինել հաստատ ու մնայուն,-
        Իմ օրերում պատմությունն էր յուրաքանչյուր բառիս նայում:

        Իմ օրերում երգը միայն նրանո'վ էր մեծ ու անգին,-
        Որ բորբոքում, հուր էր տալիս դեռ չկոփված, չեկած կյանքին:

        Իմ օրերում շա՜տ էր դժվար երգը՝ կյանքի համար երգած.-
        Յուրաքանչյուր բառը - կամ մի թռի՛չք էր վեհ, կամ մութ արկած:

        Բայց օրերում իմ հուրհուրան աշխա՛րհ էր նոր ծնվում հնից,-
        Եվ մե՜ծ եմ ես, քանզի ինձ մեծ երթ էր նշված Պատմությունից...

        Իմ օրերի երգը եթե իմ տողերից հիմա լսես -
        Ուրեմն ես մե՜ծ եմ ու խոր, երգի՛ց էլ իմ՝ խոր ու վսեմ...

        Եվ եթե ես ունեմ մի բան, որով կարող եմ պարծենալ -
        Իմ օրերի շափաղն է այդ, իմ օրերի ձայնը անահ...

        Ողջո՜ւյն, ուրեմն, օրերիս, իմ օրերի անհո՜ւն շնչին,-
        Եվ օրերիս հանդեպ այդ մեծ - թող երգս ձեզ թվա չնչին...

        Բայց եթե կա երգում իմ գեթ շեշտ կամ մի բառ իմ օրերից -
        Ես կմնամ հա՛ր ու հավետ, ես կարթնանամ մահից նորից...

        Մե՜ծ եմ եւ վեհ իմ օրերով - ես այդ գիտեմ - հուր-- հավիտյան,
        Ողջո՜ւյն, իմ ե՛րգ, իմ խնդությո՛ւն, իմ օրերի անհուն մատյան..."
    },
    {
      "caption":"Ինչպես երկիրս անսփոփ",
      "content":"Ինչպես երկիրս անսփոփ, ինչպես երկիրս բախտազուրկ,
        Ինչպես երկիրս ավերակ ու արնաներկ -
        Մխում է սիրտս հիմա որբ, մխում է սիրտս բախտազուրկ,
        Մխում է սիրտս՝ ավերակ ու արնաներկ...

        Եվ այս երգերը իմ կարմիր, ախ, այս երգերը իմ կարմիր,
        Որ երգում է անսփոփ սիրտս կրակուն -
        Ինչպե՞ս պիտի արդյոք հնչեն, ախ, այս երգերը իմ կարմիր -
        Իմ ավերակ, իմ ո՜րբ երկրում...

        Ինչպես երկիրս անսփոփ, ինչպես երկիրս ավերակ -
        Այնպես էլ սիրտս - անսփոփ, այնպես էլ սիրտս - անուրախ,
        Վե՜րք է դառնում սրտիս խորքում օրերի փա՛յլը այս հրակ -
        Ախ, սի՜րտս իմ՝ բո՜րբ ու անսփոփ,- երկի՜ր իմ՝ ո՜րբ ու անուրախ..."
    },
    {
      "caption":"Իրիկուն է, քույր",
      "content":"Իրիկուն է, քույր,— աչքերդ փակի՛ր,
        Հոգնաբեկ, տխուր,— աչքերդ փակի՛ր։

        Թարթիչներդ թող չթարթեն միգում,
        Միգամած ու խոր աչքերդ փակիր։

        Կոպերիդ տակ թող երազս թաղեմ,
        Իրիկուն է, քո՛ւյր,— աչքերդ փակի՜ր…"
    },
    {
      "caption":"Լուսամփոփի նման",
      "content":"Ցողիկին

        Լուսամփոփի նման հախճապակե,
        Որ հավաքած իր մեջ մի լուսեղեն անդորր
        Քնքշություն է սփռում և՛ լուսավոր, և՛ խոր
        Սենյակներում մեր մութ՝ գիշերային պահին, ―

        Այդպես, փոքրիկ աղջիկ, դու երկնային
        Մի լուսամփոփ էիր թափանցիկ ու խոր,
        Եվ աստղերի նման քո աչքերով
        Լուսամփոփում էիր շուրջդ լույսով:

        Մահվան քամին այդպես փշրեց մարմինդ անկար, ―
        Բայց աչքերիդ կրակը, որ նա մարեց քո մեջ,
        Մեր սրտերում վառված՝ հուրհուրալու է հար..."
    },
    {
      "caption":"Կուզեմ հիմի փչե զուռնեն․․․",
      "content":"Կուզեմ հիմի փչե զուռնեն - հարբած ըլիմ մինչև էգուց.
        Ամեն մարդու ընկեր ըլիմ -ու բաց ըլիմ մինչև էգուց:

        Ֆայտոն նստած՝ անցնեմ քուչով, պատուհանից վրես նայես՝
        Էշխդ անքուն սիրտս ընկնի ու լաց ըլիմ մինչև էգուց:

        Խելքս քամուն, հովին տված՝ երթամ ընկնեմ դուքան ու բաղ՝
        Ընկերների սուփրին գինի ու հա՛ց ըլիմ մինչև էգուց:

        Երթամ - ուրիշ գոզալների գիրկը դնեմ գլուխս տաք՝
        Քո էդ անուշ, ազի՜զ տեսքով հարբած ըլիմ մինչև էգուց:"
    },
    {
      "caption":"Հայրենիքում",
      "content":"Ձյունապատ լեռներ ու կապույտ լճեր։
        Երկինքներ, որպես երազներ հոգու։
        Երկինքներ, որպես մանկական աչեր։
        Մենակ էի ես։ Ինձ հետ էիր դու։

        Երբ լսում էի մրմունջը լճի
        Ու նայում էի թափանցիկ հեռուն -
        Զարթնում էր իմ մեջ քո սուրբ անուրջի
        Կորուստը այն հին, աստղայի՜ն, անհո՜ւն։

        Կանչում էր, կանչում ձյունոտ լեռներում
        Մեկը կարոտի իրիկնամուտին։
        Իսկ գիշերն իջնում, ծածկում էր հեռուն
        Խառնելով հոգիս աստղային մութին․․․"
    },
    {
      "caption":"Հնարավո՞ր է արդյոք",
      "content":"Հնարավո՞ր է արդյոք, մի ամբողջ
        Ժողովրդի երգ դատարան տանել
        Եվ որպես խեղճ, հանցապարտ ամբոխ
        Ե՛վ խարազանել, և՛ ամբաստանել...

        Կարո՞ղ է արդյոք մի ժողովրդի
        Երգն ամբողջովին, դպրությունը ողջ
        Լինել հանցավոր, որպես տմարդի
        Ինքնադատաստան կատարած ամբոխ...

        Որքան էլ ինքս չլինեմ կապված
        Իմ եղբայրների «դավադրության» հետ,
        Սակայն՝ իբրև մարդ և իբրև պոետ
        Պատրաստ եմ կրել ամենայն հարված

        Նրանց բովանդակ ճակատին իջնող,-
        Եվ եթե նրանք իրոք հանցապարտ
        Մտքեր են դավել,- ես հլու, հպարտ
        Կանգնում եմ ահա էությամբ իմ ողջ

        Նրանց հետ մեկտեղ ձեր ամբաստանող
        Սինկլիտի առջև և սրտով հոժար պատրաստ եմ
        Ինքըս վերցնել ուսերով ուժատ,
        Բայց ոգով ընդմիշտ և՛ պիրկ, և՛ անկոր

        Նրանց կատարած հանցագործության
        Ծանրությունն ամբողջ,- և կրել անահ
        Ձերբակալություն, և՛ աքսոր, և՛ մահ,
        Ո՛չ իբրև տաժանք, այլ՝ սուրբ խնդություն...

        Բայց վաղը, եթե աշխարհի առջև,
        Մութ նկուղների տաժանքից ելած՝
        Կանգնեն բովանդակ մեր երկրի առաջ
        Ընկերներն իմ այդ, իբրև վարձկաններ,-

        Ես ինքս այնժամ ցասումով ահեղ,
        Ոչ իբրև դատող կամ ամբաստանող,
        Այլ՝ երկրիս համար խինդով խելահեղ
        Ամենայն տաժանք խնդությամբ տանող -

        Կկանգնեմ նրանց հանցագործության՝
        Նշույլի համար ամենաչնչին -
        Կրելու սրտով, և հոժար, և ջինջ
        Ամեն մի պատիժ և խոսք պղծության -

        Բանաստեղծ և այր մի նվաստագույն՝
        Խոսք նշավանքի ես ինքս կասեմ
        Անեղծ պոետի շրթունքով վսեմ
        Եվ իրավունքով, որ չեն վաստակում

        Քծնանքով, տիղմով, քսությամբ ստոր,
        Այլ - ժողովրդի սրբազան սրտի
        Ըղձանքը խորունկ և խոսքը խրթին
        Անահ կարդալու դժվար արվեստով..."
    },
    {
      "caption":"Հեռացումի խոսքեր",
      "content":"Իմ աչքերի մէջ այնքա՜ն կրակներ եմ մարել ես,
        Եւ հոգուս մէջ, յուսահատ, այնքան աստղեր եմ մարել:
        Կեանքս, որ յուշ է դարձել, հեռանալիս չանիծես.
        Կեանքս կ'անցնի, կը մարի - բայց երգս կայ, կ'ապրի դեռ:
        Կեանքս կ'անցնի, կը մարի, որպէս կրակ ճահիճում՝
        Աննպատակ ու տարտամ, անմխիթար ու անյոյս:
        Երգերիս մէջ - դու գիտե՞ս - ինձ ոչ ոք չի ճանաչում՝
        Կարծես ուրի՜շն է երգում կապոյտ կարօտը հոգուս:
        Յաւիտեան գոց ու անխօս՝ թափառել եմ ու լռել.
        Ոչ ոք, ոչ ոք չգիտէ՝ արդեօք ի՞նչ է կեանքս, ես.
        Միայն գիտեն, որ կեանքում ինչ-որ երգեր եմ գրել,
        Ինչպէս գիտեմ, որ դու կաս, որ սիրում է մէկը քեզ:
        Ես երգել եմ քո հոգին, քո ժպիտը լուսաւոր,
        Քո աչքերի, քո դէմքի տխրութիւնը սրբազան.
        Կեանքս թողած անհունում - ես երգել եմ սէրը խոր
        Ու կարօտը թեւերիս, որ երբե՜ք քեզ չհասան...
        Մօտենում է, քո՛յր իմ, ա՜խ, իրիկունս միգամած.
        Ես ի՞նչ անեմ, որ հոգիս չհեծկլտայ կարօտից.
        Ինչպէ՞ս, ինչպե՞ս ընդունեմ կեանքիս բաժակը քամած,
        Որ ձեռքերս չդողան, որ օրերս ներե՜ն ինձ:
        Գուցէ՜ հանկարծ կասկածեմ, չհաւատամ ինքս, ես,
        Ու սուտ թուայ իմ հոգուն քո կարօտը սրբազան...
        - Ի՜նչ էլ լինի, քո՛յր իմ, քո՛յր, հեռանալիս չանիծե՜ս
        Խե՜ղճ կարօտը թեւերիս, որ երբե՜ք քեզ չհասան..."
    },
    {
      "caption":"Մահվան տեսիլ",
      "content":"Որպես լքված թավջութակի ձգված մի լար`
        Դողում է սիրտս կարոտով մի ահարկու.
        Կարոտներիս գագաթն է այն` վերջի՜ն քնար.–
        Մի պիրկ պարան ու երկնուղեշ փայտեր երկու։
        Որպես բախտիս մութ քամահրանքը, կամ որպես
        Մի հին խոստում, որ անկատար, դրժած թողի —
        Կախաղանի փայտերն ահա քաղաքի մեջ
        Կանգնել են, սեգ, ու սպասում են կախվողի։
        Կանգնել են, լուռ իրար կքած, փայտեր երկու,
        Ու մեջտեղում դողում է, մեղկ ու երերուն,
        Մի գորշ պարան, ինչպես տխուր այս օրերում
        Անբոց մորմոքը նաիրյան իմ ո՜րբ հոգու:
        Իջել է շուրջը մի անհուր իրիկնաժամ,
        ՈՒ լռություն մի անստվեր, անդուռ, անդող,
        Ինչպես մորմոքը օրերի, ինչպես դաժան
        Մահվան թախիծը՝ իմ անլուր սիրտը բանտող:
        Ու խանութները, գորշ կքած, ու այն մարդիկ,
        Որ հավաքվել են փայտերի շուրջը հիմա,
        Մահվան բեկուն այդ քնարին այդքան մոտիկ —
        Ի՞նչ են ուզում՝ այդքան տխուր ու ակամա:
        Եվ արդյոք ո՞վ է երազել այդքան դաժան —
        Ու լուսավոր առավոտները իմ հոգու
        Ո՞վ դարձրեց — մի անկրակ իրիկնաժամ,
        Ու գորշ պարան, ու երկնուղեշ փայտե՛ր երկու։
        Գուցե այդ ե՛ս եմ, որ սրտով իմ լուսնահար
        Ո՛չ մի կրակ հեռուներից ձեզ չբերի,
        Ու ցանկացա, որ չօրհներգե ո՛չ մի քնար
        Լուսապսակ, պայծառ գալիքը Նաիրի․․․

        Երթամ հիմա: Ու կարոտով անմխիթար,
        Իմ երգիչի երազներով ու հրերով,
        Անհրապույր իմ օրերի երգով մթար
        Ու նաիրյան իմ երազի վերջին սիրով,—
        Երթամ մարող ու մարմրող իրիկվա մեջ,
        Որպես ուրու հալածական, որպես տեսիլ,—
        Տա՜մ պարանոցս կարոտին այն երկնուղեշ
        Ու օրորվեմ` եղերական ու անբասիր․․․
        Թող ո՛չ մի զոհ չպահանջվի ինձնից բացի,
        Ուրիշ ոտքեր կախաղանին թող մոտ չգան.
        Եվ թող տեսնեն ի՛մ աչքերի մեջ կախվածի,
        Իմ բո՛րբ երկիր, լուսապսակ քո ապագան։
        Թող դուրս ընկած իմ աչքերի մեջ կախվածի
        Նոքա տեսնեն պայծառ օրերդ ապագա,—
        Թող ո՛չ մի զոհ չպահանջվի ինձնից բացի,
        Ո՛չ մի ստվեր կախաղանին թող մոտ չգա․․․"
    },
    {
      "caption":"Մեռած պոետին",
      "content":"Նրանք ասում են, որ դու անցել
        Ու հնացել ես, ու հեռացել,
        Որ լքել են քեզ ու մոռացել
        Օրերում այս խենթ ու դարձդարձիկ.
        Բայց տե՛ս - կանչում է ահա մի ձեռ
        Եվ մի սիրտ, որ քեզ սիրում է դեռ.
        - Վերադարձի՛ր, օ, վերադարձի՛ր․․․
        - Վերադարձի՛ր, օ, մենք քեզ կտանք
        Թե՛ սեր, թե՛ հուրեր, թե՛ խնդություն․
        Ինչպես սիրած մի թափառական
        Դու կրկի՛ն, կրկի՛ն կմտնես տուն․․․
        Կգգվի դեմքիդ քամի մի զով,

        Օրերի շունչը, արդեն հնչե՜ղ,
        Կլցնի հոգիդ անհուն հույզով -
        Ու նո՜ր, նո՜ր երգեր կներշնչե․․․
        - Վերադարձի՛ր, օ, վերադարձի՛ր․․․
        - Այն ճանապարհով, որով մի օր
        Անցար սրտաբեկ ու գնացիր -
        Անցան թափորներ արևավոր
        Ու նոր բյուրավոր դռներ բացին․․․
        Այն երկրում, ուր դու մի օր լացիր
        Ու մորմոքացիր այն սեւ բոցում -
        Ահա գարուններ արեւածին
        Ու շռինդ, ու վառք, ու կառուցում․․․

        - Վերադարձի՛ր, օ, վերադարձի՛ր․․․"
    },
    {
      "caption":"Մարիոնետկա",
      "content":"Կամաց, կամաց, կամաց, կամաց,
        Ոտքերն հողին, հողին, հողին`
        Եկավ-գնաց, եկավ-գնաց,
        Գունատ, դեղին, գունատ, դեղին։

        Ձեռքը շարժեց ― մեկ վեր, մեկ վար,
        Ոտքը խփեց ― մեռե՛լ, մեռե՛լ,―
        Առաջ եկավ դժվա՜ր, դժվա՜ր,
        Ձեռքը շարժեց մեկ վար, մեկ վեր։

        Ահա՛, ահա՛, ― թեքվե՜ց, թեքվե՜ց,
        Կընկնի՛, կընկնի՛․․․ բայց չէ՛, նայի՛,
        Շուրթը շրթից դանդաղ ջոկվեց,
        Մնաց մի պահ` աչքը մահի։

        Ու սո՜ւր ճչաց` կարծես բռնի
        Աչքերն, անշարժ, հեռուն գամած.―
        Այդպես հոգի՛ս պիտի մեռնի ―
        Կամա՜ց, կամա՜ց, կամա՜ց, կամա՜ց․․․"
    },
    {
      "caption":"Որքան դաշտեր որ կան",
      "content":"Որքան դաշտեր որ կան,
        Որքան որ կան լեռներ,
        Որքան գյո՜ւղեր, հյո՜ւղեր,
        Ու քաղաքներ հսկա -
        Կուզեմ ողջույն այնքան
        Հոգուս խորքից թեւե՜ր.
        Կուզեմ ամե՛ն ժխոր
        Հոգիս ապրի, զգա:-

        Կուզեմ երգում իմ այս
        Հոգիս հրթի՜ռ դառնա,
        Թռչի հեռուն հրկե՜զ.-
        Ամեն անցորդ ապրի,
        Ամեն անցորդ զգա
        Խենթությունը երգիս...
        Կուզեմ շնչում երգիս
        Ամե՛ն անցորդ զգա -
        Խենթությո՜ւնս հրկեզ,
        Խնդությո՛ւնս հսկա..."
    },
    {
      "caption":"Պատահական անցորդին",
      "content":"Մենք երկու՛սս էլ, մենք երկու՛սս էլ անվերադարձ աշխարհում
        Ապրում ենք, կանք, գնում ենք - ո՞ւր, միևնույնն է մեր հեռուն:
        Կանգնիր, անցորդ: Կանգնիր: Նայենք: Նայենք իրար - գուցե մենք
        Հանկարծ ժպտանք` չճանաչված մի բարեկամ ճանաչենք:
        Կանգնի՛ր, կանգնի՛ր, ո՞ւր ես վազում, ո՞ւր ես գնում դու արագ.
        Աչքերիս մեջ գուցե գտնես ոսկեԺպիտ մի կրակ:
        Դու ուրախ չե՞ս, որ ապրում ենք - ու հանդիպել ենք իրար,
        Ո՞ւր ես անցնում անվերադարձ, որպես անդարձ ճանապարհ
        Ե՛ս էլ կանցնեմ - տրտում մենակ, - ու կգնամ իմ անծայր
        Երազ - ճամփան, որով դու էլ այս իրիկուն կույր անցար:
        Դու կույր անցար, չնայեցիր ու հեռացար մշուշում.
        Բայց ես երկար քո անծանոթ, օտար դեմքը կհիշեմ:
        Կհիշեմ, որ դեգերումիս ճանապարհին, որպես հուշ,
        Մեկը անցավ, իրիկուն էր. իրիկուն էր ու մշուշ ..."
    },
    {
      "caption":"Պատգամ",
      "content":"Նոր լույս ծագեց աշխարհին.
        Ո՞վ այդ արևը բերեց։ —
        Ահա ոսկյա մի արև՝
        Ճառագումով իր հրե՝
        Այգաբացի պուրպուրե
        Նժույգների վրա հեց՝
        Նոր աշխարհին ու մարդուն
        Հղում է լույս զվարթուն։
        Նոր աշխարհին ու մարդուն
        Ո՛վ բերեց լույսն այս արթուն,
        Օ՛, ո՞ւմ ձեռքով վառվեց, ո՞ւմ
        Հրակարմիր, հրավարս.
        Ադամանդյա լույսը այս։ —
        Կքած կյանքի բեռի տակ,
        Խոր գերության ընդերքում,
        Իմաստության մի գետակ
        Հիմարության համերգում —
        Քանի՛ տարի, քանի՛ դար
        Վկայեցիր անհերքում…
        Ափերին այն խավարչտին
        Ուր հայրենիքն էր մեր հին, —
        Չկա՞ր արդյոք գետ մի հորդ,
        Որ գերության անհաղորդ՝
        Լուրթ՝ հոսելով դարից դար՝
        Մթության մեջ այն համառ
        Այս այգաբացն էր կրում,
        Հո՛ւր այգաբացն այս հեռու՝
        Հնուց պահած իր ջրում
        Օ՛, ըղձակա՜ն այս հեռուն…
        Կքած կյանքի բեռի տակ՝
        Ոգի՛ անկոր, հո՛ւր գետակ…
        Ահա վառվում է մեր նոր
        Հաղթանակի լույսը բորբ.
        Լվանում է նա հիմա
        Վառվող ոգին մեր անմահ,
        Չքնաղ արև՜ն այդ արի,
        Վառված հրով աշխարհի…
        Չկա՛ ուրիշ արև է՜լ.
        Նա՜ է միայն, որ դարեր
        Անմար՝ պիտի արևե՜…
        Լույսով վառված սակայն այդ՝
        Նժարներից հիմա մենք
        Հիմարությամբ չթափենք
        Իմաստությունն այն արար. —
        Մեր անցյալի խորամիտ
        Է՜ջն այն արդար ու ռամիկ՝
        Մեծահանճար ու վարար…"
    },
    {
      "caption":"Ստալին",
      "content":"Իոհան Ահեղի ստվե՞րն է կրկին
        Բարձրացել Կրեմլի գետնախորերից. ―
        Եվ զարհուրելի, խառնակ օրերի
        Սարսափն է կրկին ավետում երկրին...

        Մի՞թե անիշխան երկրի դեռ կայուն
        Բռնակալության միակ հենարան ―
        Աչքերում կարմիր զարհուրանք արյան,
        Եվ ինքն է դեռ այս երկիրը պահում...

        Եվ մի՞թե սարսափ առած գազանի
        Իր մահն զգացող բորենու նման,
        Մահվան մուժն է նա հալածում հիմա
        Շաչյունով կացնի ու խարազանի...

        Եվ մի՞թե ինչպես դարեր դեռ առաջ,
        Ապրում ենք կրկին ահեղ նախօրե, ―
        Եվ գալու են խոլ ու խառնակ օրեր, ―
        Ասպատակություն, նախճիր, կոտորած:

        Եվ խարույկների հրաճարակին
        Դեռ քանի՜ սերունդ պիտի մոխրանա,
        Եվ միջնադարյան դեռ մուժ է գալու,
        Մինչև ճառագի այգը իսկական..."
    },
    {
      "caption":"Սև կախաղան",
      "content":"Ինձ բոլորն են խաբում, սիրտ իմ,
        Եվ ես անօգ եմ մարդկանց հանդեպ:
        Աշխարհը, կյանքը բիրտ է,
        Իսկ դու միամիտ ես այնպե՜ս...

        Գալիս են աչքերիդ առաջ
        Կատարում ինչ որ կուզեն,
        Իսկ դու հայացքդ վեր հառած
        Որոճում ես հիմարական հույզեր:

        Քեզ խաբում են, անում ոտնակոխ,
        Եթե լույս ես տալիս, համարելով այն թույն
        Ձգտումներ և՛ սին, և՛ լրբենի թակով
        Իրենց գործն են տեսնում վատթարագույն:

        Երազում եմ միայն թքել դեմքիդ
        Եվ լույսերիդ հանդեպ քեզ թույն ձոնել,
        Լավ չէ՞ արդյոք որ դու կործանվելով հիմքից
        Սև կախաղան ելած պարտությունդ տոնես:

        Թքես ինքդ էլ քո այն ամենալույս
        Ամենասուրբ կոչածդ ուրուների վրա
        Անարգելով ամեն փրկության հույս՝
        Ինքդ մարես ճրագն այս հուրհուրան..."
    },
    {
      "caption":"Տաղ Անձնական",
      "content":"Թողած Կարսում, գետի ափին, տունս՝ շինված անտաշ քարով,
        Կարսը թողած, Կարսի այգին ու հայրենի երկինքը մով
        Եվ Կարինե Քոթանճյանին անգամ չասած մնաս բարով―
        Ա՜նց եմ կենում հիմա օտար քաղաքների ճանապարհով:

        Անց եմ կենում, շուրջս-մարդիկ, շուրջս դեմքեր հազա՜ր-հազա՜ր.
        Շուրջս աշխարհն է աղմկում, մարդկային կյանքն անհավասար.
        Եվ ո՞վ կասի՝ ինչո՞ւ ես դու, և ով կասի, թե ո՞ւր հասար,―
        Դեմքերը, ախ, բութ են այնպես՝ կարծես շինված են տապարով:

        Գորշ, տաղտկալի ու խելագար երգ է կարծես այս կյանքը մի.
        Ինչ-որ մեկի սրտում բացված- վերք է կարծես այս կյանքը մի.
        Եվ ո՞ւմ համար- էլ ո՞ւմ համար կարոտակեզ երգե հիմի
        Սիրտս՝ լցված տարիների սեղմ արճիճով ու կապարով:

       Բայց շուրջս թող որքան կուզե աշխարհը այս խնդա, ցնդի―
        Ես- հաշմանդամ ու խելագար ու հավիտյան վտարանդի՜
        Դեպի երկինք պիտի գնամ, դեպի եզերքը Ամենտի―
        Իմ բարձր, հին ու աստղային երազների ճանապարհով...

        Ու էլ ամե'ն մեղքի համար սիրտս հիմա ունի ներում.
        Պիտի անդարձ ես հեռանամ, պիտի գնամ՝ ա'չքս հեռուն.
        Թե Կարինե Քոթանճյանին տեսնեք Կարսի փողոցներում―
        Ասե'ք նրան՝ Չարենցն ասավ- մնաս բարո՜վ, մնաս բարո՜վ..."
    },
    {
      "caption":"Ո՞վ կհանդիպի, ո՞վ կբարեւի",
      "content":"Ո՞վ կհանդիպի, ո՞վ կբարեւի,
        Ու՞մ հոգեհամբույր խոսքը կլսեմ:
        Ու՞մ ուրախացած դեմքը կարեւի՝
        Բարեկամական հրճվանքով վսեմ: Ո՞վ կհամբուրի, ո՞վ կհեկեկա,
        Ո՞վ կհիանա անսուտ հրճվանքով:
        Գուցե աշխարհում, դուրսը մեկը կա,
        Որ ապրում է իմ անուրախ կյանքով: ուցե իմ սրտում, երգերում իմ մութ,
        Խոսքերում՝ ասված իմ հոգու մասին -
        Հեռավոր մեկի անրջանքն եմ սուտ՝
        Նետված աշխարհի անսուտ երազին: ուցե՝ ապրելով նրա երազում՝
        Երգում եմ նրա տագնապները խոր -
        Եվ թվում է ինձ աշխարհի մուժում,
        Որ ի՛նձ եմ երգում, կյանքս մենավոր: - - Ողջո՜ւյն քեզ, անհայտ, անծանոթ ընկեր,
        Խաղաղությո՜ւն քեզ, հեռավոր եղբայր.
        - Ողջո՜ւյն ձեզ վաղվա չծնված կյանքեր:
        - Ես՝ եղբայրորեն ու մտերմաբար՝
        Ողջունում եմ ձեզ անցած խավարի
        Իմաստուն, տխուր ժպիտով բարի ... "
    },
    {
      "caption":"Չնչին, ինչպես Արարատին նետած քար",
      "content":"Չնչին, ինչպես Արարատին նետած քար`
        Դավերը սև մարդուկների այդ անկար -
        Օ՜, չհասած քղանցքներին անգամ քո`
        Վայր են թափվում համայնացած քո կամքով -
        Եվ առհավետ կորչում անզոր ու անկար,
        Ինչպես անհաս Արարատին նետած քար..."
    },
    {
      "caption":"Բրո՛նզ ես, հո՛ւր ես",
      "content":"Բրո՛նզ ես, հո՛ւր ես,
        Բրոնզե սո՛ւր ես,
        Բրոնզե փա՛ռք ես,
        Բրոնզե փա՛յլ-
        Բայց դու զո՜ւր ես,
        Ախ, իզո՜ւր ես
        Կոտրում սուրս
        Արևառ:
        Ինչպես քաղցր
        Մեր երգերը-
        Մեր վերքերը
        Հրաբույր-
        Դու միշտ նո՜ր ես,
        Ու հզո՜ր ես,
        Ու բոսո՜ր ես,
        Քաղցր քույր...'
        Բրո՛նզ ես, հո՛ւր ես,
        Բրոնզե սո՛ւր ես,
        Բրոնզե փա՛ռք ես,
        Բրոնզե փա՛յլ-
        Բայց ափսո՜ս որ
        Դու հեռո՜ւ ես-
        Դու ուրո՜ւ ես
        Արևառ... "
    },
    {
      "caption":"Քույր, գուցե՜ չընկանք",
      "content":"Քույր, գուցե՜ չընկանք...
        Գուցե մեկը,- ո՞վ-
        Երազել է մեզ
        Անլույս գիշերով...
        Թվում էր հոգուս,
        Թե երկուսս ենք մենք,
        Բայց, նայի՛ր, հիմա
        Դարձել ենք- երեք...
        Երկուսս էլ հիմա
        Կանչում ենք նրան-
        Փնտրելով կորած
        Ուղիները Տան:
        Կամուրջներ չկան:
        Իսկ գետը- վարար:
        -Փնտրելով նրան,
        Փնտրում ենք իրար..."
    },
    {
      "caption":"Երազում եմ այն երկիրը հեռավոր",
      "content":"Երազում եմ այն երկիրը հեռավոր,
        Ուր մարմինը, սեգ մարմինը ու հոգին`
        Աննյութացա՜ծ ու նյութացա՜ծ, լուսավոր`
        Ողջակիզվեն Արևի՜ մեջ, քույր իմ, կին:
        Ու միանա՜ն սեգ մարմի՜նը ու հոգի՜ն...
        Ու չլինի՜, ու չլինի՜ դու ու ես:
        Աննյութացած- դու մանրանաս- ու կրկին
        Հրա՜շք դառնաս` անդունդները արևես...
        Ու երբ կանչեմ- դու գրկիս մեջ արևից
        Ու տարփանքի՜ց, տառապանքի՜ց շիկացած-
        Գրկես թևե՜րս մանկական ու անբիծ-
        Ախ, կի՜ն- ցնորք, քո՜ւյր, Շամիրա՜մ ու Աստվա՜ծ:"
    },
    {
      "caption":"Ամբոխները խելագարված",
      "content":"I
        Հեռո՜ւ, մօտիկ ընկերներին, աշխարհներին, արեւներին,-
        Հրանման հոգիներին:-
        Բոլո՜ր նրանց, ում որ հոգին վառւում է վառ,-
        Բոլո՜ր նրանց հոգիներին արեւավառ,-
        Կեանքի՜, մահի՜ այս ամեհի աղջամուղջում`
        Ողջակիզուող հոգիներին – ողջո՜յն, ողջո՜յն:-

        II
        Իրիկուն էր, հրակարմիր մի իրիկուն:
        Արեւը բորբ` մայր էր մտնում արեւմուտքում:
        Դաշտի վրայ փռուել էր մուժ արիւնամած`
        Թոյն էր կարծես` բորբ արեւի սրտից քամած:
        Արեւը, թէժ` մայր էր մտնում արեւմուտքում-
        Ու արիւն էր դաշտի վրայ, թո՛յն էր թքում:
        Հորիզոնում վառել էր մի կարմիր քուրայ-
        Ու արնավառ փայլ էր փռում դաշտի վրայ:
        Ու արտերը, ալեծածան, վառուել էին
        Արեգակի կարմիր փայլով իրիկնային:-
        Դաշտը, անծայր ու անսահման, լայնատարած`
        Հրակարմիր տարածուել էր նրանց առաջ:-
        Ծով էր կարծես, որ սկիզբ ու սահման չունի-
        Ծով էր կարծես` մշուշի մէջ իրիկունի:

        III
        Արեւի տակ իրիկնային, իրկնային հրով վառուած`
        Այդ հին դաշտում կռւում էին ամբոխները խելագարուա’:
        Քաղաքներից ու գիւղերից, ստեպներից հեռու ու մօտ`
        Եկել էին նրանք նորից` լուսավառուած ու կրակոտ:
        Ով քաղաքից էր հեռացել – նա թողել էր մշուշը ծեր,-
        Մշուշը, որ կեանքի վրայ մխաշաղախ ամպ էր դարձել:
        Ով եկել էր գյուղից հեռու – նա թողել էր հողը խոնաւ,
        Որի վրայ կեանքը հլու ո՛չ մի ոսկի հասկ չծնաւ:
        Ով եկել էր ստեպներից, նա թողել էր անծայրածիր
        Լայնութիւնը հորիզոնի, որ իր համար բանտ էր դարձել:
        Ով քաղաքից էր հեռաւոր, ուր մառախուղ էր անորոշ`
        Նա բերել էր թոքախտաւոր սիրտը, որպէս կարմիր դրօշ:
        Ով եկել էր թողած հեռուն անծայրածիր մութը գիւղի`
        Բերել էր իր մկաններում բեղմնաւորուած ոյժը հողի:
        Ով եկել էր ստեպներից, ուր ապրում էր որպէս գերի-
        Բերել էր իր լուրթ աչքերում լայնութիւնը ստեպների…
        Ըմբոստացած, խելագարուած, չտանելով հին կեանքը էլ`
        Անծիր դաշտում այդ հաւաքուած` նրակք կռուի էին ելել:

        IV
        Մայր էր մտնում իրիկնային արեւը` թէժ լոյսով վառված-
        Ու երգելով կռւում էին ամբոխները խելագարուած:
        Դաշտն էի դէմը, փռուած էր նա` շառագունած ու արեւուն,-
        Ու հետեւում, ճամբի վրայ հսկայ քաղաքն էր երեւում:
        Ծո՜յլ նազանքով, իրիկնային արեւի տակ անփոյթ փռուած`
        Պսպղում էր քաղաքը հին` հազարերանք մի զանգըւած:
        Հեռո՜ւ, հեռո՜ւ, անծայր ու լայն, տարածուել էր քաղաքը հին-
        Լողանում էր կարծես մարմանդ մշուշի մէջ իրիկնային:
        Յաղթ շէնքերը, բարձր ցցուած, կարծես կախուած կարմիր օդում`
        Հետըզհետէ մթնում էին, անգունանում ու աղօտում:
        Հեռու հրով միայն վառուած պատուհանները ապակի
        Փայլում էին արիւնամած վերջին հրին արեգակի.
        Արեւի դէմ փայլում էին հրաբոսոր`
        Բռընկուել էր նրանց սրտում տագնապը սուր…
        Եւ երկընքի սիրտը մխուած բեւեռների պէս արնաքամ`
        Փայլում էին արիւնամած ծխնելոյզներն հսկայական:
        Ծուխ չէր ելնում նրանց փողից` չէին փնչում երկինքն ի վեր.
        Չէչ կարծրանում նրանց ծուխից իրիկնային երկինքը էլ:-
        Լոկ մշուշը իրիկնային թանձրանում էր հետզհետէ-
        Ու մշուշում կորչում էին ծխնելոյզները երկաթէ:

        V
        Իսկ քաղաքից դէպի հարաւ` ահատեսիլ ու յաղթական`
        Երեւում էր երկաթուղու կայարանը հսկայական:
        Լսւում էր մերթ շոքեկառքի սուլոցը սուր հեռու մուժում-
        Մորթում էին կարծես այնտեղ խելագարուած մի անասուն…
        Ճչում էր սուր, յուսակտուր, ու յուսահատ ձայնը նրա,
        Որպէս անդարձ մահի մի լուր տարածւում էր դաշտի վրայ:-
        Ցրուած էր նա, կայարանը, հսկայ ու յաղթ, նրանց առաջ-
        Ու հանգոյցից կայարանի, դաշտովը մէկ լայնատարած`
        Դէպի հիւսիս, դէպի հարաւ, ւ արեւմուտք ու արեւելք-
        Ուղիները երկաթաձիգ ձգուել էին ամէնուրեք:-
        Երակների պէս երկաթէ քաղաքամօտ կայարանից`
        Հեռո՜ւ, հեռո՜ւ ձգուել էին ուղիները երկաթաձիգ:
        Երակների պէս երկաթէ` ամուր գրկած կուրծքը հողի`
        Սեղմըւելով հետզհետէ` փախչում էին գաղտնագողի…
        Ու ցցուած էր ուղիների խաչակնքման սեղմ հանգոյցում-
        Կայարանը, որպէս մի հարց, որպէս հսկայ մի քարացում:
        Ուղիների ճամբամիջում հանգոյց էր նա կարծես կապուած-
        Ու անզիջում կռւում էին ամբոխները խելագարուած:
        Կարծես նետուած մի յաղթ ձեռքով` աշխարհային կամքին հլու`
        Գնո՜ւմ էին կռուո՜վ, երգո՜վ կայարանը գրաւելո՛ւ:

        VI
        Կռւում էին: Սուրում էր մի իրիկնային մարմանդ քամի:
        Դէմը քաղաքն էր տարածուել` հազարամեայ մի թշնամի:
        Սֆինքսի պէս հսկայական, շէկ ծծերը դրած հողին`
        Նա կտրել էր արեւակամ ամբոխների կարմիր ուղին:
        Ու կայարանը` յաղթանդամ, իրիկնային կարմիր մուժում,
        Յաղթ նստել էր նրա առաջ, որպէս նրան հսկող մի շուն:
        Յաղթ նստել էր նրա առաջ ու տիրուհու կամքին գերի`
        Երթն էր հսկում գետնատարած, երկաթագիծ ուղիների:
        Ու գծերի մօտ երկաթէ, դէպի հիւսիս. դեպի առաջ`
        Ձգուել էին ալիքաձեւ խրամատներ գետնատարած:
        Թշնամին էր պահուել նրանց ալիքաձեւ գետնափորում
        Ու մատներով արիունոտված դէմը փռուած դաշտն էր փորում:
        Մտել էր ջերմ կուրծքը հողի՜, հողի սրտում դարան մտած`
        Կրակում էր գաղտնագողի, նենգ ձեռքերով արիւնոտած:
        Կռւում էին` մօտենալով, մօտենալով հետզհետէ:
        Պայթում էին զրընգալով հրանօթները երկաթէ:-
        Ե՜րգ էր կարծես կռիւը այդ, որ զրնգում էր մայրամուտում.
        Նայես` թռաւ մի հրանօթ ու թունդ պայթեց խրամատում…

        VII
        Կռւում էին, ու կռուելով անցնում էին նրանք առաջ:
        Ու դաշտերում իրիկնային մա՜հն էր քրքջում համատարած:
        Երգում էր նա` երգը խառնած հրանօթի զրնգունին,-
        Անցնում էին նրանք առաջ ու կրակուած կռւում էին:
        Ե՜րգ էր սիրտը ամէն մէկի, երգ էր հայեացքը կրակոտ.
        Վառւում էր սիրտը ամէնքի, որպէս կարմիր մի առաւօտ:
        Ե՜րգ էր կարծես արեւը հին` իրիկնային լոյսով վառուած-
        Եւ երգելով կռւում էին ամբոխները խելագարուած...

        VIII
        Եւ երգում էր մէկը` հզօր, հուժկու ձայնով ահեղագոչ,
        Գո՜վքն էր երգում կռուի ելած, արիացած իր ընկերոջ:-
        Որպէս բազէ` երգը նրա սլանում էր հեռո՜ւ, հեռո՜ւ-
        Եւ երգելով կռւում էր նա` լուսաժպիտ ու ահարկու:
        Երգում էր նա: Մայր էր մտնում արեւը հին` կարմիր քուրայ:
        Եւ դաշտերում իրիկնային – զանգ էր կարծես ձայնը նրա:
        Զա՜նգ էր կարծես, զնգում էր զիլ, որ ողջ աշխարհը իմանայ-
        Բորբ կարօտով անծայրածիր, կրակելով երգում էր նա:

        IX
        “Ստեպներից, անտառներից, քաղաքներից հեռու ու մօտ,
        Մենք մեր սիրտն ենք բերել նորից` յուսավառուած ու կրակոտ.
        Այնտեղ հիմայ կռիւ է, մահ, ու աղջամուղջ է անորոշ,-
        Մենք մեր սիրտն ենք պարզել հիմա – մահի հանդէպ` կարմիր դրօշ:
        Արիւնաքամ մա՜յր է մտնում հազարամեայ արեւը հին.
        Արիւնավառ ժպտում էմ եզ այս աշխարհը իրիկնային…
        Ու խնդասիրտ կռւում ենք մենք, ե՜րգ ենք ասում, կռւում հիմի.
        Կուրծք է տուել աշխարհը ողջ` հազարամեայ մի թշնամի…
        Բայց անվհատ կռւում ենք մենք, ու մահը` սէգ, ժպտում է մեզ-
        Շատերս, ախ, պիտի զոհենք սրտերը մեր կարօտակէզ,-
        Անողոք է երթը այս սէգ, ինչպես կարմիր կարօտը մեր-
        Կրակեցէ՛ք, կրակեցե՛ք, խելագարուած իմ ընկերներ…”

        X
        …Մայր էր մտնում իրիկնային արեւը` թէժ լոյսով վառուած:
        Ու անվհատ կռւում էին ամբոխները խելագարուած:
        Աչքերի մէջ` կարմիր մի հուր, ու սրտերում – կարմիր կրակ`
        Վերջին թափով մի ամրակուռ` անգայթ կռւում էին նրանք:
        Խենթ երգելով, կրակելով նրանք անցնում էին առաջ-
        Ու թշնամին փախուստ տուեց` ահաբեկուած ու վտարուած:-
        Մութ էր արդէն, մայր էր մտել արեգակի շողը վերջին,
        Երբ գրոհով մի անվեհեր կայարանը գրաւեցին…

        XI
        Մութ է հիմա: Գիշերը, խոր, իջել է վար:
        Մութ է հիմա, թանձր խաւար:
        Երկաթուղու կայարանում, ուր ո՛չ մի լոյս չկա վառուած,
        Խռնուել են հազարանուն ամբոխները խելագարուած:
        Գիշերնի մէջ չեն երեւում յաղթ կամարները երկաթէ`
        Լոյս չեն վառել կայարանում, որ թշնամին չնկատէ:
        Սպասում են` աչքներն յառած խաւարամած հեռուներին`
        Մութը իջաւ համատարած, մինչ կայարանը վերցրին:-
        Սպասում են, որ մինչեւ լոյս գոնէ մի քիչ հանգստանան
        Ու առաւօտ դուրս գան նորից ու քաղաքի վրայ գնան:
        Աչքերն յառած թանձր մութին, սրտատրոփ, անապաքէն`
        Սպասում են առաւօտին, որ կռիւը շարունակեն:
        Մի քիչ առաջ, արիւնաքամ, երբ դեռ դաշտում կռւում էին
        Մօ՜տ էր թւում քաղաքն այնքան երկաթուղու կայարանին...
        Եկան իրենք, կռուով, երգով գրաւեցին կայանը մեծ-
        Իսկ թշնամին փախուստ տուեց ու քաղաքում պատսպարուեց:
        Սպասում են իրենք հիմա, որ մինչեւ լոյս հանգստանան-
        Ու առաւօտ դուրս գան նորից եւ քաղաքի վրայ գնան:

        XII
        Ու մթի մէջ հազարամեայ, գիշերի մէջ խորը, անհուն`
        Խռնուել են նրանք ահա երկաթուղու կայարանում:
        Դաշտն է դէմը, խաւարակուռ ձգուած է նա:
        Չկայ մի ձայն, չկայ քամի, մութ է հիմա:
        Դաշտն է դէմը` անծիր, անծայր մի զանգուած խաւարամութ,
        Ուր նստել է անաչք, անլոյս խորհրդաւոր կասկածը մութ:
        Շնթռկել է որպէս մի շուն, որ խաւարն է հսկում հիմի,-
        Շնթռկել է թանձր մուժում, որպէս անտես մի թշնամի:
        Մութն է նստել կասկածը հին ու աչքերով խավարամած
        Նայում է նա կայարանին, որ կանգնած է նրա դիմած:
        Շարժըւում է մութը կարծես ու խաւարով իր աչքերի-
        Նայում է նա լուրթ աչքերին խելագարուած ամբոխների:
        Ու տագնապով անլռելի, հայեացքներով անթարթ լարուած`
        Նայում են մութ հեռուներին ամբոխները խելագարուած:
        Լուրթ աչքերով խորը, տխուր-մո՜ւթն են դիտում նրանք անհուն-
        Ու դժժում է աղմուկը խուլ գիշերային կայարանում…

        XIII
        Հոծ բանակով, հսկայական կայարանի դէմ խռնուած`
        Լուրթ աչքերով արեւակամ – դաշտն են դիտում խաւարամած:
        Մո՛ւթ է դէմը, ու խաւարում, որ բացուել է, որպէս անդունդ`
        Երեւում է հեռո՜ւ – հեռո՜ւն կարմիր լոյսով վառուող մի գունդ:
        Աչքերի դէմ մթնակալած, հայեացքների դէմ ակընդէտ -
        Հեռու մթում լոյսն այդ վառուած գո՛ւնդ է թւում, կարմիր մի կէտ:
        Գիշերի մէջ – կարմի՜ր, կարմի՜ր, տագնապալից վառւում է նա`
        Գիշերի մէջ վառել են, որ զօրքը պատրաստ արթուն մնայ:
        Անծայրածիր մթում հեռուի կարծես կարմիր գլուխ է շան-
        Վառել են այն, որպէս կռուի ու տագնապի ազդանշան:
        -Քաղաքն է այն հազարամեայ, ուր տագնապ ու տենդ կայ հիմի
        Պահուել է նա, որպէս վախից խելագարուած մի թշնամի,
        Ու կրակը այդ կարմրակէզ – ահանշան ու վիթխարի –
        Մի արնագոյն կէտ է կարծես ուղեղի մէջ խելագարի:
        Բռընկուել է յոյսով յետին, հոգեվարքի տենդով վառուած –
        Ու նայում են կարմիր կէտին ամբոխները խելագարուած…

        XIV
        Գիշերի դէմ խաւարամած, աչքերն յառած կարմիր կէտին`
        Ամբոխները խելագարուած սպասում էին առաւօտին:
        Ու վառւում է խաւարակուռ հոգիներում նրանց անգայթ
        Կէտը այդ մուգ, որպէս հեռու, հրաբոսոր մի ճառագայթ:
        Սուր մխուել է նրանց սրտում, որպէս մի թէժ, կարմիր բեւեռ-
        Թոյն է լցնում, ու բորբոքում, ու երազներ աշխարհաւեր…
        Աղմկում է նրանց սրտում մորմոքը հին, հազարամեայ-
        Տենդ է սփռում ու խլրտում նրանց անգայթ սրտում հիմա:
        Լուրթ աչքերում փայլում է վառ արիւնամած մի ցանկութիւն-
        Ու աչքերը միլիոնաւոր թո՛յն են թքում, արիւն ու թոյն:
        Բարձրանում է նրանց սրտից տարիների մաղձը աղի-
        Ու վառւում է լուրթ աչքերում` արիւնալից ու կատաղի:
        Ու աչքերը արիւնամած անթարթ յառած կարմիր կէտին`
        Ամբոխները խելագարւած սպասում էին առաւօտին:

        XV
        ...Գիշերի՛ դէմ գիշեր է մութ խաւարամած նրանգ հոգին,
        Որ կարօտով մի կրակոտ սպասում է առաւօտին:
        Խաւար է մեծ սիրտը նոցա, բայց խաւարում անծայրածիր-
        Երկինքնե՜ր կան կապուտաչեայ, հորիզոննե՜ր` անծա՛յր, անծի՜ր:
        Ու աչքերում նրանց կապոյտ, ուր իջել է գիշերը մութ-
        Հազա՜ր բողբոջ կայ կրակոտ, ու արշալոյս, ու առաւօտ:
        Նրանց ձգուած մկաներում ո՛յժն է նստել խոնաւ հողի-
        Եթէ ուզեն` արեւներին նոր տե՛մպ կը տան ու նոր ուղի…
        Եթէ ուզեն` արեգակնե՜ր կը շպրտեն երկինքն ի վեր.
        Եթէ ուզեն` վա՛ր կը բերեն երկինքներից արեգակներ…
        Եթէ ուզեն` կամքով արի ու աշխարհի հրով վառուած…
        Ինչե՜ր միայն չեն կատարի ամբոխները խելագարուած...

        XVI
        Ու հոսում է գիշերը մութ, մօտենում է առաւոտին:
        Հոսում է պաղ ու անօգուտ սպասումի ժամը յետին:
        Դաշտից ահա սուրում է զով, մարմանդ քամին առաւոտի-
        Ու վառւոմ է վերջին լոյսով կրակը այն կարմիր կէտի:
        Նօսրանում է խաւարն ահա, գունատւում է հետզհետէ-
        Ճեղքում է մութն արեւելքում հսկայական, հրէ մի թեւ:
        Ու սուրում է հեռուներից առաւօտուայ կիսամթում-
        Մարմա՜նդ, մարմա՜նդ, բուրումնալից, գարնանային մի թարմութիւն:
        Շարժըւում է խաւարը թէն ու հեռեւում խաւարամած
        Երեւում է քաղաքն արդէն` մութ, անորոշ մի զանգըւած:
        Յաղթ շէնքերի պատերը յաղթ որոշւում են հետզհետէ,
        Երեւում են ահա հպարտ ծխնելոյզները երկաթէ…
        Ու բորբ սրտում ամբոխների թո՛ւնդ է առնում կարօտը վառ,
        Երկինքներում լուրթ աչքերի վառւում է տենդը հոգեվար...
        Բո՛րբ աչքերով նայում են մեծ, խաւարակուռ զանգըւածին-
        Ու վառւում է սիրտը նրանց, որպէս հրդեհ արեգնածին…
        -Պիտի երթան առա՜ջ հիմա, պիտի առնեն քաղաքը մեծ,
        Պիտի թափե՜ն նրա վրայ հազարամեայ մաղձը իրենց:
        Քանդե՜ն պիտի ու աւերեն, տեղը փոշի՜ պիտի փռեն-
        Հազարամեայ քաղաքը այդ քանդե՜ն պիտի ու աւերեն:
        Այրե՜ն պիտի, խելագարուած պիտի պարե՜ն հրդեհներում,
        Ու կարմրավառ կրակ ու կայծ պիտի փռեն երկրի հեռուն:
        Ու մնացած մոխիրը ձիգ պիտի այրե՜ն նրանք նորից,
        Որ կեանքը հին, որպէս փիւնիկ, չբարձրանա՜յ մոխիրներից…
        Քամո՜ւն տալով մոխիրը այն, որ տանի ու ետ չբերի
        Դէպի հեռո՜ւն պիտի երթան դեռ չծնուած արեւների…

        XVII
        …Լուսաբացին, երբ կարմրածուփ հորիզոնում հրաշուշան
        Կարմիր վառուեց արեւը բորբ, որպէս կռուի ազդանշան,
        Երբ բռնկուեց արեւելքում արեւը` նոր լոյսով վառուած-
        Դո՜ւրս նետուեցին կայարանից ամբոխները խելագարուած...
        Դէմը դաշտն էր անծայրածիր, ուր մշուշ էր արեւագոյն,
        Ու մշուշում շոգիացող, առաւօտի մարմանդ միգում,
        Կրկէսի պէս մի վիթխարի, խայտաբղէտ, խայտանկար-
        Եզերքի մօտ ճանապարհի երեւում էր քաղաքը քար...
        Աչքերն յառած հեռո՛ւ-հեռո՜ւն կարմիր վառուող արեգակին`
        Արեւավառ հեռուներում նրանք կռւում էին կրկին.
        Հոծ խմբերով հազարանուն, արեգակի հրով վառուած`
        Դէպի Արե՛ւն էին գնում ամբոխները խելագարուած..."
    }
  ]
}