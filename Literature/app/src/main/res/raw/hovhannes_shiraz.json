{
  "file":"hovhannes_shiraz",
  "author":"Հովհաննես Շիրազ",
  "about_short":"Հովհաննես Շիրազ\n1914-1984",
  "about":"Ծնվել է 1914 թ.-ին Ալեքսանդրապոլ քաղաքում (այժմ՝ Գյումրի, Հայաստան): Շիրազը մեծացել է աղքատության մեջ։ Առաջին գիրքը՝ «Գարնանամուտ» վերնագրով, հրատարակվել է 1935 թվականին։ Նովելագիր Ատրպետը տաղանդավոր պոետին տալիս է«Շիրազ» գրական անունը, որովհետև «Այս երիտասարդի բանաստեղծությունները Շիրազի թարմ և ցողով ծածկված վարդերի բուրմունքն ունեն» (Շիրազը քաղաք է Իրանում, որը հայտնի է իր վարդերով և պոետներով)։ Ուսանել է Երևանի Պետական Համալսարանում և Մոսկվայի Մաքսիմ Գորկու անվան Գրականության ինստիտուտում։ 1958 թվականին հրատարակում է «Քնար Հայաստանի» գրքի առաջին հատորը։ Երկրորդ և երրորդ հատորները հրատարակվում են 1965 թվականին և 1974 թվականին։ Այս ժողովածուները ներառում են Շիրազի պոեզիայի լավագույն նմուշները։ Շիրազի ստեղծագործությունները չափածո են։ Նա հեղինակ է հանրաճանաչ հայրենասիրական և լիրիկական պոեմների ու բանաստեղծությունների, որոնցից են՝ «Անի», «Սիամանթո և Խջեզարե», «Էքսպրոմտ», «Իմ սուրբ Հայրենիք», «Սերս գաղտնի թող մնա», «Հայերի ճակատագիր», «Անդրանիկին» և այլն։ Նա գրել է «Հայոց Դանթեական» մեծածավալ պոեմը, որը Հայոց ցեղասպանության մասին է, թեմա, որն արգելված էր Խորհրդային Միությունում. Գլուխգործոց համարվող այս ստեղծագործության առաջին տարբերակը գրվել է 1941 թ. Շիրազի կենդանության օրոք այդ գործից միայն կարճ հատվածներ հրատարակվեցին Խորհրդային Միությունում և մի քանի գլուխներ Բեյրութում և Թեհրանում։ Պոեմը ամբողջությամբ (ավելի քան 8000 տող) լույս տեսավ Երևանում 1990 թվականին։
  Թաղված է Երևանի Կոմիտասի անվան պանթեոնում, այլ հանրահայտ հայերի կողքին։
  Նրա առաջին կինը հայտնի բանաստեղծուհի Սիլվա Կապուտիկյանն էր։ Նրանց տղան՝ Արա Շիրազը քանդակագործ է։ Շիրազը իր երկրորդ կնոջից՝ Շուշանից յոթ երեխա ունեցավ։ Նրանց որդին, Սիփան Շիրազը պոետ էր։
  Հովհաննես Շիրազի անվամբ են կոչվում Երևանի թիվ 169 դպրոցը և Սպահանի մարզի Ջուղայի մի փողոց։ Գյումրիի 19-րդ դարի կառույցում բացվել է Հովհաննես Շիրազի հուշատուն-թանգարանը։
  Շիրազը հայտնի էր իր լավ հումորի զգացումով։ 1960-ականների սկզբներին Ջոն Ստեյնբեկը այցելում է Երևանում պոետի բնակարանը, ավելի ուշ Շիրազին ուղղված իր նամակում գրում է՝ ...մարդիկ հարազատ են զգում միասին, երբ նրանք միասին ծիծաղում են։ Եվ ես հիշում եմ, որ Երևանում մենք մի լավ ծիծաղեցինք։ Եվգենի Եվտուշենկոն և Ալեքսանդր Գիտովիչը պոեմներ են նվիրել Շիրազին։
  Շիրազը հանրահայտ և սիրելի պոետ էր Սովետական Հայաստանի ժողովրդի կողմից։ 1974 թ., երբ հայտնի քննադատ Սուրեն Աղաբաբյանը Շիրազին հայտնեց նրան Լենինի շքանշանով պարգևատրելու մասին, պատասխանը հետևեց. «Եվ փոխարենը ի՞նչ են նրանք Սովետական կառավարությունը ուզում։ Իմ լռությունը գնե՞լ։ »
  Շիրազը մոտ քառասուն գրքերի հեղինակ է։ Նրա հարուստ բառապաշարը և զգացմունքային ոճը հարստացված ժողովրդական և բարբառային տարրերով, նրա պոեզիան դարձրին Հայ գրականության լավագույն նմուշներից։ Քննադատները նրա շատ գործեր գլուխգործոցներ են համարում։ Ըստ Պարույր Սևակի, «Ժամանակակից հայ պոեզիան արթնացավ Շիրազ սարի վրա»։ «Շիրազը մեծ հանճար է, մենք պետք է հպարտ լինենք, որ պատիվ ունենք անձամբ նրան ճանաչելու», գրել է Վիլիամ Սարոյանը։ Շիրազը իր պոեմները կառուցում է հայկական զգացմունքների տուֆով, ավելացնում է Եվգենի Եվտուշենկոն։
  Շիրազի ստեղծագործությունները հայտնի էին ողջ Սովետական Միությունում (նրա գործերը թարգմանել են Արսենի Տարկովսկին և Նիկոլայ Ասեևը) և արտասահմանում։ Նրա գործերը թարգմանվել են աշխարհի ավելի քան 60 լեզուներով։ Ամենից շատ թարգմանվել է բանաստեղծի քնարի անգին գոհարը՝ «Բիբլիական» պոեմը։ Անդրեյ Դեմենտևը գրում է, որ Հովհաննես Շիրազի գործերը շատ դժվար է թարգմանել, քանի որ Սերգեյ Եսենինի նման, նա շատ մետաֆորաներ է օգտագործում։
  Հնդիկ գրող Բիշամ Սահնին Սովետական գրողների հետ հանդիպման ժամանակ, Շիրազի պոեմներն է ցույց տալիս, որպես պոեզիայի լավագույն նմուշներ։
  Սկզբում գրողն իր բանաստեղծությունները ստորագրում էր Հովհաննես Շիրակ։ Սակայն Ատրպետը առաջարկում է Շիրակը փոխարինել Շիրազով, որովհետև ինչպես ինքն է նկատում, պատանու բանաստեղծություններն Իրանի վարդաշատ քաղաք Շիրազի վարդերի բուրմունքն ունեն։
  1935 թվականին լույս է տեսնում Շիրազի առաջին գիրքը՝ «Գարնանամուտ» վերնագրով, որով էլ տարածվում է բանաստեղծի համբավը։ Անհամար ընթերցողներ դառնում են Շիրազի պոեզիայի սիրահարները։ Ձեռքից ձեռք են անցնում նրա բանաստեղծությունների հրապարակումներն ամսագրերում, լրագրերում։ Շիրազի գրքերը մասունք են դառնում շատերի համար։
  Հովհաննես Շիրազի ստեղծագործությունները Հայաստանում լույս են տեսել ավելի քան կես միլիոն տպաքանակով։ Շիրազյան հորդաբուխ ու հայաշեն խոսքը երկար տարիներ հայրենասիրության ու ազգապահպանման պատգամն է վառում աշխարհասփյուռ հայության սրտում։
  Մահացել է Երևանում 1984 թվականի մարտին, թաղվել է Կոմիտասի անվան պանթեոնում։
  Մահվանից 20 տարի անց, համաձայն Շիրազի կտակի (նշված Շիրազի բանաստեղծություններից մեկում), մի քանի հայրենասեր հայերի շնորհիվ նրա սիրտը թաղվել է Արարատ լեռան բարձունքներում՝ սառույցի մեջ",
  "list": [
    {
      "caption":"Մայրս",
      "content":"Մեր հույսի դուռն է մայրս,
        Մեր տան մատուռն է մայրս,
        Մեր օրորոցն է մայրս,
        Մեր տան ամրոցն է մայրս,
        Մեր ճորտն ու ծառան է մայրս,
        Մեր տան անշուքն է մայրս,
        Մեր տան անտունն է մայրս,
        Մեր արծվաբույնն է մայրս,
        Մեր տան ծառան է մայրս,
        Մեր տան արքան է մայրս,
        Մեր տան պուճուրն է մայրս,
        Մեր հացն ու ջուրն է մայրս,
        Մեր տան անճարն է մայրս,
        Մեր դեղն ու ճարն է մայրս,
        Մեր տան աղբյուրն է մայրս,
        Մեր ծառավ քույրն է մայրս,
        Մեր տան անքունն է մայրս,
        Մեր անուշ քունն է մայրս,
        Մեր տան ճրագն է մայրս,
        Ա՜խ, մեր տան Սիսն է մայրս,
        Մեր տան Մասիսն է մայրս,
        Մայրս, մեր հացն է մայրս,
        Մեր տան Աստվածն է մայրս..."
    },
    {
      "caption":"Մորս սրտի հետ աշխարհն եմ չափել",
      "content":"Մորս սրտի հետ աշխարհն եմ չափել`
        Էլի մեծ էր նա, մեծ էր ու անգին,
        Արև աչքերի լույսն է նա թափել`
        Լուսնյակ դառնալով` որդոց օրոցքին...
        Եվ հիմա քիչ է, թե աչքերս տամ,
        Թե սիրտս հանեմ ու տամ մայրիկիս,
        Ախ, մայր երգելուց ինչպես կշտանամ,
        Մայրս պատկերն է մայր հայրենիքիս:"
    },
    {
      "caption":"Մայրս փոքրիկ, մայրս խեղճ",
      "content":"Մայրս փոքրիկ, մայրս խեղճ,
        Մայրս մի մայր հասարակ,
        Մայրս այս մայր երկրի մեջ,
        Արևի դեմ մի ճրագ:

        Բայց արևի լույսի տակ,
        Երբ ցավեր եք ինձ բերում,
        Սրտիս մռայլն անհատակ՝
        Այն խեղճ ճրագն է ցրում:

        Մայրս փոքրիկ, մայրս խեղճ,
        Մայրս մի մայր հասարակ,
        Մայրս մի բուռ սրտի մեջ,
        Գիշեր ու զօր արեգակ:"
    },
    {
      "caption":"Մայրիկիս մեջ ողջ մայրերին ես կզգամ",
      "content":"Մայրիկիս մեջ ողջ մայրերին ես կզգամ,
        Նրանց կերգեմ` երգելով մորն իմ անգին,
        Թող ինձ կարդա մայրամոռն էլ անզգամ`
        Պաշտե գեթ իր մայրիկին:
        Ախ, անառակ որդիք շատ եմ տեսել, շատ,
        Անառակ մայր...Օձն էլ չունի, օ, երբեք,
        Միայն մայրն է մնացել սուրբ Արարատ
        Ողջ աշխարհում այս պղերգ:
        Աստվածները սատանաներ դուրս եկան,
        Ախպերն ախպոր, քույրը` քրոջ կդավե,
        Սուրբ է մնում միայն սիրտը մայրական,
        Ախ, լոկ մայրն է սուրբ ու վեհ:
        Սայաթ-Նովան իր սիրուհուն սիրերգեց,
        Նարեկն` սատծուն, Խայամն երգեց իր գինին,
        Ես ինձ ասի` մորդ երգիր, բանաստեղծ,
        Որ մայրանան կյանք ու կին:
        Ես մոր սրտի սիրտը պիտի ձեզ բանամ`
        Նման մթնած, գանձաթաքույց այրերին,
        Ողջ անառակ որդոց պարտքը պիտի տամ
        Բոլոր մոլոր, բոլոր մոլոր մայրերին..."
    },
    {
      "caption":"Ես սիրում եմ ծաղիկները",
      "content":"Ես սիրում եմ ծաղիկները
        Մեկ էլ մորս աչքերը պարզ,
        Ազգեր մեկ էլ ձեր արքերը`
        Թե ծաղկի պես նայեն վաս:
        Ես սիրում եմ ողջ աստղերը,
        Մեկ էլ մորս աչքերը հեզ,
        ԱՍտված մեկ էլ քո աչքերը`
        Թե ինձ պահես մայրիկիս պես..."
    },
    {
      "caption":"Հին աշխարհը չեմ տեսել",
      "content":"Հին աշխարհը չեմ տեսել
        Ու ոչ մի բան չեմ հիշում,
        Ու չեմ նրան երազել
        Իմ հուշերի մշուշում:
        Բայց երբ նայում եմ խաղաղ
        Մորս դեմքի դալուկին,
        Ինձ թվում է, թե մի պաղ,
        Վիշտ է եղել կյանքը հին:
        Հին աշխարհը չեմ տեսել
        Ու ոչ մի բան չեմ հիշում,
        Բայց թողել է նա մի թել
        Մորս աչքի մշուշում:"
    },
    {
      "caption":"Մորս աչքերն օրոցքիս",
      "content":"Մորս աչքերն օրոցքիս
        Զույգ մոմերի պես վառվել`
        Գիշեր ու զօր աչքերիս
        Լույս տալով են սպառվել:
        Ու թախծում եմ ես պռով,
        Ախ, չլինի մորս պես`
        Սևան, դու էլ վառվելով
        Ու լույս տալով սպառվես..."
    },
    {
      "caption":"Մայրս` ձեզ համար",
      "content":"Մայրս` ձեզ համար
        Խեղճ, անշուք մի մայր,
        Ինձ` նշխար մի երգ.
        Ինձ` մի տիեզերգք,
        Ինձ աշխարհ բերած
        Մի նշխար աստված:"
    },
    {
      "caption":"Հանեմ գանձերը հայոց լեռների",
      "content":"Հանեմ գանձերը հայոց լեռների,
        Շաղ տամ բոլորը մորս ոտքի տակ`
        Ախ, էլի քիչ է, ախ, քիչ է էլի:
        Շաղ տամ մարգարիտն` համայն ծովերի,
        Ծաղիկների հետ, մորս ոտքի տակ`
        Ախ, էլի քիչ է, ախ, քիչ է էլի:
        Ցած բերեմ բոլոր բույլերն աստղերի,
        Զույգ աչքերիս ետ ձգեմ ոտքի տակ`
        Մորս ոտքի տակ` , ախ, քիչ է էլի:
        Եվ թեկուզ հանեմ իմ սիրտը բարի`
        Գառի պես զոհեմ մորս ոտքի տակ`
        Ախ, էլի քիչ է, ախ, քիչ է էլի:
        Լոկ մայրն է այժմ խիղճն հայրենիքիս`
        Դարերի կյանքն էլ թե տաս մայրիկիս,
        Աստված իմ, քիչ է, չէ, քիչ է էլի:"
    },
    {
      "caption":"Հիշում եմ դեմքը քո ծեր, մայր իմ անուշ ու անգին",
      "content":"Հիշում եմ դեմքը քո ծեր, մայր իմ անուշ ու անգին,
        Լույս խորշոմներ ու գծեր, մայր իմ անուշ ու անգին:
        Ահա նստած ես տան դեմ, ու կանաչած թթենին
        Դեմքիդ ստվեր է գցել, մայր իմ անուշ ու անգին:
        Նստել ես լուռ ու տխուր, հին օրերն ես հիշում այն,
        Որ եկել են ու անցել, մայր իմ անուշ ու անգին:
        Եվ հիշում ես քո որդուն, որ հեռացել է վաղուց,-
        Ո՞ւր է արդյոք հեռացել, մայր իմ անուշ ու անգին:
        Ո՞ւր է արդյոք հիմա նա, ո՞ղջ է արդյոք, թե մեռած,
        Եվ ի՞նչ դռներ է ծեծել, մայր իմ անուշ ու անգին:
        Եվ երբ հոգնած է եղել, – երբ խաբվել է սիրուց -
        Ո՞ւմ գրկում է հեծեծել, մայր իմ անուշ ու անգին:
        Մտորում ես դու տխուր, – օրրում է թթենին
        Տխրությունը քո անծիր, մայր իմ անուշ ու անգին:
        Եվ արցունքներ դառնաղի ահա ընկնում են մեկ-մեկ
        Քո ձեռքերի վրա ծեր, մա՜յր իմ անուշ ու անգին…"
    },
    {
      "caption":"Գարնանամուտ",
      "content":"Մանուշակներ ոտքերիս ու շուշաններ ձեռքերիս,
        Ու վարդերը այտերիս, ու գարունը կրծքիս տակ,
        Ու երկինքը հոգուս մեջ, ու արեւը աչքերիս,
        Ու աղբյուրները լեզվիս՝ սարից իջա ես քաղաք,-
        Ու քայլեցի խայտալով ու շաղ տալով մայթերին
        Մանուշակներ ու վարդեր ու շուշաններ ձյունաթույր,
        Ու մարդիկ ինձ տեսնելով՝ իրենց հոգնած աչքերին
        Տեսան ուրիշ մի աշխարհ, գարուն տեսան նորաբույր,
        - Ի՜նչ թարմություն,- ասացին,- ի՜նչ թարմություն,-
        ու բացին
        Լուսամուտներն իմ առջեւ, ու ես իմ սիրտը բացել՝
        Անցնում էի երգելով ու շաղ տալով մայթերին
        Մանուշակներ ու վարդեր ու հասմիկներ հոգեթով,
        Կարծես մի ողջ բնություն մի պատանի էր դարձել,
        Քաղաք իջել լեռներից՝ կանցներ զմրուխտ հեքիաթով
        Երկրե-երկիր շաղ տալով կակաչներն իր ձեռքերի,
        Մեր երգերի լուսաբացն ու գարունը լեռների։"
    },
    {
      "caption":"Հայաստանի աղջիկները",
      "content":"Հուրն են սիրո սևի սիրուն լույս աղջիկներն Հայաստանի,
        Սրտիս վրա քայլող գարուն` կույս աղջիկներն Հայաստանի,
        Իմ սիրտն ի՜նչ է, ա'խ, թե ուզեն` բերդեր կառնեն մի հայացքով,
        Անառիկ բերդ ու սիրո սյուն` հույս աղջիկներն Հայաստանի:

        Մեկը մեկից պարզ ու կախարդ, մեկը մեկից խոսքով քաղցր,
        Ետ կբերեն ալևորին, օձ կթովեն աչքով քաղցր, -
        Մեկը` աստղիկ, մեկը` լուսնյակ, մեկն` արևի տեսքով քաղցր, -
        Իմ Հայաստանն են զարդարում նուրբ աղջիկներն Հայաստանի:

        ՈՒ չգիտեմ որի՞ն սիրեմ, որի՞ն թողնեմ անհագ սրտով,
        Ամենքին է սրտիս աչքը արևի պես կրակ սրտով,
        Երբ հուր ծովի պես են քաշում` ո՞նց դիմանաս վտակ սրտով, -
        Ինձ աստղերից ցած են բերում սուրբ աղջիկներն Հայաստանի:

        Իմ Սևանը ո՞նց ցամաքեց, երբ սևածով աչքերը կան,
        Իրենց նման հարբեցընող գինին քամող ձեռքերը կան,
        Վարդ շուրթերին բուրմունքի պես Կոմիտասի երգերը կան, -
        Քարից անգամ լույս են քամում բյուր աղջիկներն Հայաստանի:

        Բայց մի գանգատ ունի կյանքս` այն, որ ինձ մի վարդ չտվին,
        Սուրբ եմ Արա Գեղեցիկի պես` ինձ մի սուրբ Նվարդ չտվին,
        Ինձ թողեցին գիրկն ընկածի, դեռ ասում են` դարդ չտվին, -
        Գերեզմանս են աչքով փորում զուր` աղջիկներն Հայաստանի:

        Առանց նրանց` երգս պաղ էր` արև բացին իմ երգի մեջ,
        Նրանց սիրո ձեռագործն է ծիածանը երկնքի մեջ, -
        Բայց քաջ կասեմ` մեկին սիրես, լավի՜ն սիրես ու լա'վ սիրես,
        Որ քեզ պաշտեն բոլո՜ր սիրուն, լույս աղջիկներն Հայաստանի:"
    },
    {
      "caption":"Ես ծնվել եմ ձորերում",
      "content":"Ես ծնվել եմ ձորերում`
        Եղեռնի սև օրերում:

        Մայրս կրծքին` օրորել`
        Իմ օրոցքն էլ է կորել:

        Աչքս բացի` սով տեսա,
        Աստված ասաց` \"Զոհ է սա\":

        Դեռ փայտե ձի չհեծած`
        Բախտի ձիուց ընկա ցած:

        Որբ մնացի ու անուս,
        Ես դեռ մանկուց ընկա դուրս:

        Վշտի վիհից, գահեր վես,
        Հրաշք է, որ հասա քեզ:

        Քիչ էր մնում` եղեռնի
        Թաթն իմ կոկորդն էլ բռնի:

        Բյուրերին է նա հորել`
        Ինչպե՞ս է, որ չեմ կորել:

        Չեմ պղտորվել, վշտից մեծ
        Սոխակս օձի չփոխվեց:

        Հոգիս` արցունք ու ոսկի`
        Խտացվածքն եմ իմ ազգի:

        Այժմ ազգին իմ անչար
        Պարտք են Աստված ու աշխարհ:

        Հատուցումը եղեռնի`
        Երբ էլ լինի` կհառնի:

        Իրար գրկեն պիտի ողջ
        Այս ազգերն էլ մահագոչ:

        Աշխարհ, դու ինձ մի նայիր,
        Իմ ողջ ազգին փայփայիր:

        Վախենում եմ, թե նրան
        Դու պարտք մնաս... հավիտյան:"
    },
    {
      "caption":"Կտակ",
      "content":"Որդիս, քեզ ի՞նչ կտակեմ, ի՞նչ կտակեմ, իմ բալիկ,
        Որ ինձ հիշես վշտի մեջ, թե խինդի մեջ քո գալիք.
        Գանձեր չունեմ, բայց գանձն ի՞նչ, գանձը լույսն էր աչքերիս,
        Դու ես միակ իմ գանձը, դու ես գանձը գանձերիս:
        Քեզ այնպիսի գանձ կուզեմ ես կտակել հայրաբար,
        Որ չի կարող կտակել ուրիշ երկրում ոչ մի հայր, -
        Ես քեզ այն եմ կտակում, որին այս մեծ մեր դարում
        Փոքրիկ մարդիկ են բանտել ու շղթայել ամպերում.
        Քեզ մեր սարն եմ կտակում, որ դուրս բերես սև ամպից,
        Որ տուն բերես շալակած արդարությամբ մեր անբիծ,
        ՈՒ կբերես, իմ բալիկ, թեկուզ քո խեղճ թաթիկով
        Մեր սարն այս կողմ շուռ կտաս` արդարությանդ ուժն է ծով,
        ՈՒ երբ բերես, իմ բալիկ, սիրտս էլ շիրմից կհանես,
        Կբարձրանաս ու սիրտս ազատն ի վեր կտանես
        ՈՒ կթաղես իմ սիրտը ձյուների տակ Մասիսի,
        Որ շիրմում էլ` դարավոր հուր կարոտից չմրսի:

        Քեզ Մասիսն եմ կտակում, որ դու պահես հավիտյան,
        Որպես լեզուն մեր հայոց, որպես սյունը քո հոր տան:"
    },
    {
      "caption":"Հայոց լեզուն",
      "content":"Մեսրոպ Մաշտոցն ասաց՝ որդիս,
        Էլ ինչո՞վ ես հույսը բերդիս,-
        Էլ հայրենիք ինչ՞ու եկար,
        Թե պիտ խոսես օտար լեզվով,
        Խմես հայոց գինին նեկտար,
        Կենաց կանչես օտար լեզվով,
        Քաղես հայոց վարդերն ու հեզ
        Աղջիկ կանչես օտար լեզվով:

        Իրավ քանի լեզու գիտես՝
        Այնքան մարդ ես՝ իրավն ասին,
        Բայց, որ քո հայ լեզուն չունես,
        Էլ ի՞նչ հույս ես քո Մասիսին,
        Որ թողել ես քո մայրենին՝
        Հարամ է քեզ հայոց գինին,
        Հարամ է քեզ աղջիկն հայոց,
        Հայոց սիրտը՝, Մասիսն հայոց:

        Մայր հայրենիքն էլ ի՞նչ սրտով
        Քո ոտքերն էլ գրկե վարդով...
        ...Ա՜խ, չէ, Մասիսն հալալ է քեզ,
        Հայոց վշտում դու մեղք չնես,
        Հալալ է քեզ հողն հայրենի,
        Թող քեզ ջուրն էլ դարնա գինի:
        Քանզի հայոց վայ սփյուռքում
        Պանդխտությունն է դեռ պոկում:

        Հայի բերանից հայոց լեզուն,
        Օտարն հաոյոց մահն է ուզում...
        Բայց նա է հայ, ով հովազի
        Արնախում երախումն էլ
        Իր մայրենի լեզվով խոսի,
        Մոր կաթի հետ ծծած լեզվով,
        Որ հայ գետը ծով ծնի, ծով,-
        Ժխորում էլ Բաբելոնի
        Խոսի լեզվով իր մայրենի
        Հայոց լեզվով, որ միշտ ջահել,
        Մեզ բյուր դարեր հայ է պահել:"
    },
    {
      "caption":"Հայ ժողովրդի երգ",
      "content":"Աչքերիս մեջ գարնան օրեր,
        Ճամփես բախտիս սաերն ի վեր,
        Ելնում են ես քարերն ի վեր,
        Ելնում են ես սարերն ի վեր,
        Քարեր, սարեր, դարերն ի վեր:
        Բախտս աստղերն են վեր պահել,
        Ջահել եմ ես ու ձիս ջահել,
        Չեմ նկատում քարեր ճամփիս,
        Չեմ նկատում սարեր ճամփիս,
        Քարեր, սարեր, դարեր ճամփիս:
        Շանթն է բեկվում ճակտիս վրա,
        Մահ՝ չգիտեմ՝ կա՞, թե՞ չկա,
        Ելնում եմ ես ահերն ի վեր,
        Ելնում եմ ես մահերն ի վեր,
        Ահեր, մահեր, ջահերն ի վեր:
        Աչքերիս մեջ գարնան օրեր,
        Ճամփես դեպի աստղերն անմեռ՝
        Ինձ ելնելու քարեր կան դեռ,
        Ինձ ելնելու սարեր կան դեռ,
        Քարեր, սարեր, դարեր կան դեռ..."
    },
    {
      "caption":"Լիզբոնի Ողջակէզներին",
      "content":"Յիշէ՛ք, հայեր, բալիկներուդ՝
        Դեռ ծիլ ընկած գալիքներուդ,
        Որ քեզ ամառ պիտի տային,
        Բայց կէս ճամբին ընկան կիսատ՝
        Դեռ չտեսած հողն Արարատ:
        Յիշէք, հայե՛ր, ընկողներին,
        Որ չհասած մեր հողերին,
        Ընկան հինգն էլ ի սէր հայոց՝
        Մեր հինգ միլիոն զոհուած որդոց,
        Որ գեր-ձորում ընկած են դեռ՝
        Հայ վրէժի յոյսով անմեռ:

        Եկ գովք անենք հայ քաջերին
        Խենթ սրտին էլ ընդդէմ դարի,
        Յիշէ՛ք հայեր, ինչպէս Տիզբոն,
        Երէկ Տիզբոն, այսօր Լիզբոն,
        Եկ, դիմացիր, ազգ իմ զգօն
        Հինգ հայդուկին այս երգեհոն,
        Եկ, որ Վարդանն Ա ւարայրի
        Անէծք դառնայ թուրքին վայրի:
        Յիշէք, հայե՛ր, որ վայր ընկան
        Անվերադարձ մահով, սակայն,
        Սարգիս Սեդրակ, Արա Սիմոն,
        Ինքը՝ Վաչէն՝ հանց երգեհոն,
        Մեզ կը կանչեն ու գան պիտի
        Ի սէր, գերուած Արարատի,
        Ի սէր հայոց մայր հողերուն՝
        Ընդդէմ հողաց թուրք գողերուն:

        Որ Հայաստանն իմ խլեցին,
        Մեզ վրէժը լոկ թողեցին.
        Երէկ Տիզբոն,
        Այսօր Լիզբոն,
        Հայն է զոհւում հորիզոնից մինչ հորիզոն:
        Չենք մոռանում Եղեռնը մեծ,
        Որ հայ արեան ծովը խմեց,
        Քարը թողեց վերապրողին,
        Թուրքն է ապրում, այն էր՝ հողին,
        Խամրեց արեւն ողջ հայութեան:
        Յիշե՛նք, հայեր Եղեռն համայն,
        Որ մեր ազգի ծուծը խմեց,
        Աշխարհասաստ Եղեռնը մեծ:"
    },
    {
      "caption":"Երկնքի սպիտակ, սպիտակ շուշաններ",
      "content":"Երկնքի սպիտակ, սպիտակ շուշաններ,
        Իջնում եք անշշուկ, իջնում եք ձյուն դառած,
        Իջնում եք՝ պարուրում անտառներ ու դաշտեր,
        Ու ծածկում իմ աչքից ձորերն իմ թափառած:

        Թափվեցե՛ք, իմ ձյուներ, երազներ քնքշաթով,
        Թափվեցե՛ք,ծածկեցե՛ք ձորերն իմ հուշերի,
        Ա՜խ, հուշերն ինձ անգամ խոցում են շշուկով,
        Հուշերիս քուն բերեք մոռացման գիշերի:

        Ես ամեն ինչի մեջ նրան եմ տեսնում դեռ,
        Ոտքերի հետքերն եմ նշմարում քարերին,
        Փռեցե՛ք մոռացման սավաններն, իմ ձյուներ,
        Նրա հետ թափառած իմ բոլոր ճամփեքին:

        Թող իջնի մազերիս ձմեռը տխրաձայն,
        Միայն թե մոռանամ, հեռանամ հուշերից,
        Ա՜խ, իմ դառն հուշերը չպիտի քաղցրանան,
        Թեկուզև մազերիս ձյունն իջնի՝ ծածակի ինձ..."
    },
    {
      "caption":"Գազել Շամիրամին",
      "content":"Ես աչք չունեմ քո հող-թագին, եկ, Շամիրամ,այս գիշեր,
        Ախ, սիրել եմ ուզում մի կին,եկ, Շամիրամ,այս գիշեր,

        Ես Արան եմ, Գեղեցիկի հազարերորդ թոռն եմ թուխ,
        Թե դեռ վարդ կա քո շրթերին, եկ, անթառամ, այս գիշեր,

        Վախենում եմ կյանքս թռչի սիրո տենչ ու տանջանքով,
        Ես կարոտ եմ քո գգվանքին, եկ՝ տարփանամ այս գիշեր:

        Հոգնել եմ ես քրոջական համբույրներից խաբուսիկ,
        Մարմին կուզե իմ խենթ հոգին, եկ` խենթանամ այս գիշեր:

        Հրաբորբոք այնպես գրկեմ, որ Արային մոռանաս,
        Մի գառ դառնաս դու իմ գրկում, եկ` գայլանամ այս գիշեր:

        Քո շուրթերից ծծեմ գինին ասորական դաշտերի,-
        Հարբած ընկնեմ քո բաց կրծքին` եկ` մեղրանամ այս գիշեր:

        Շամբշոտանալ կուզե հոգիս շամբշոտաշատ մի գրկում,
        Ես ուզում եմ անկուշտ մի կին, եկ` ցոփանամ այս գիշեր:

        Մի բուռ սիրտս ծովացել է մի ցոփ կնոջ կարոտով,-
        Նազուկ մեջքիդ ցոփ եղնիկին` եկ` վագրանամ այս գիշեր:

        Սև աչերդ սիրո հուռութք` հյուսքերիդ սև պարանով
        Օձապատույտ եկ իմ մեջքին, եկ` փաթութ գամ այս գիշեր:

        Մռնչում է մարմնակարոտ մարմինս` ընդդեմ իմ ոգու,
        Եկ ծծերիդ ծով ծփանքին ծիածան գամ այս գիշեր:

        Ձյունի կարոտ կրակներդ կրակ կրքով կմարեմ,
        Եկ, ծովանամ քո տարփանքին, եկ` հովանամ այս գիշեր:

        Ես Արան եմ... Եկ Նվարդիս գեթ մի գիշեր ես դավեմ,-
        Որ նեըմպեմ դարիս ոգին, եկ` շնանամ այս գիշեր:

        Ավաղ, էլ ոչ սուրբ Նվարդ կա, ոչ սուրբ Արա Գեղեցիկ,
        Շամիրամվեց Նվարդն անգին, եկ` շամբշանամ այս գիշեր:

        Արև կրքով հասիր` ցրիր արցունքներս աստղացած,
        Որ նման որբ այս լուսնյակին որբ չմնամ այս գիշեր:

        Հոգնել եմ ես` երազածիս երազներով գրկելուց,-
        Ես տենչում եմ արյուծ մի կին,եկ,գառնանամ այս գիշեր:

        Շատ ազգեր են սրից կորել, սիրով արի, ոչ սրով,-
        Ափսոս կորած քո էլ ազգին, ե՛կ, Շամիրամ, այս գիշեր:

        Բեր Վանա ծովն աչքերովդ` ծով գիրկն ընկնեմ, հովանամ`
        Գեթ պատկերը բեր իմ աչքին, եկ, ծովանամ այս գիշեր:

        Քրիստոնյա իմ մարմինն էլ` հեթանոսվի թող այնպես,
        Որ գառնանաս իմ խոյանքին, եկ, արբենամ, այս գիշեր:

        Բայց թե զորքով ինձ հայտնվես` ես քեզ պատանք կդառնամ,
        Ու գերեզման քո բանակին, ե՛կ, Շամիրամ, այս գիշեր:"
    },
    {
      "caption":"Սփյուռքի հայությանը",
      "content":"Ես, որպես ծաղիկն Արազի ափին,
        Նայում ջրերին, կարոտում եմ դեռ,
        Դուք, որ հեռացաք այն սև օրերին, -
        Դուք չե՞ք կարոտում, իմ հեռավորներ,
        Իմ պանդուխտ հայեր:

        Նայում Սևանա երազ ծովակին,
        Նայում կարոտով, կարոտում եմ դեռ,
        Կարծես նայում եմ մորս աչքերին, -
        Դուք չե՞ք կարոտում, իմ հեռավորներ,
        Իմ պանդուխտ հայեր:

        Նայում Մասիսին մեր նվիրական,
        Հալվել եմ ուզում կրծքին ալեհեր,
        Ինչքան նայում եմ՝ կարոտում այնքան, -
        Դուք չե՞ք կարոտում, իմ հեռավորներ,
        Իմ պանդուխտ հայեր:

        ՈՒ երբ մի գիշեր չեմ տեսնում նրանց,
        Թվում է, ձեզ հետ որբ եմ կարևեր,
        Դուք ինչպե՞ս օտար աշխարհներ ընկած՝
        Չեք մեռնում վշտից, իմ հեռավորներ,
        Իմ պանդուխտ հայեր:"
    },
    {
      "caption":"Նոյի ագռավներին",
      "content":"Միակ ճամփան փրկության՝
        Հայե'ր, դեպի Հայաստան...

        Ո՞Ւր եք շտապում, ով խաբված ջրեր,
        Մեզ ծարավ թողած՝ ո՞ւր եք շտապում,
        Սևանն է քաշում ծով կարոտը ձեր՝
        Դուք ո՞ւր եք օտար ծովերը թափվում:

        Անուշ է թվում ձեզ կանչող հեռուն,
        Բայց դուք կկորչեք ծովերում օտար,
        Դարձեք՝ ծովանա թող հայոց առուն,
        Մի՞թե մոր գիրկը նեղ է ձեզ համար...

        Ախ, մի՞թե նեղ է, որ դուրս եք փախչում,
        Բայց դուք կկորչեք ծովերում օտար,
        Ձեր կույր կորուստով իմ հույսն է կորչում՝
        Դառնում ծովասույզ մի ջաղացաքար:

        Դարեր գաղթել ենք, հիմի՞ էլ գաղթենք,
        Երբ որ ծաղկել է մայր Հայաստանը, -
        Մայր լեզվի կռվում է ինչո՞վ հաղթենք,
        Երբ մեծ Մաշտոցի զորքն է նոսրանում:

        Ո՞վ է ձեր խելքը հեռվից գողանում,
        Այս ո՞ւր եք չվում մայր հայրենիքից,
        Մեզ Ավարայրում մենակ եք թողնում,
        Մի՞թե մայր ազգը սուրբ չէ \"ճոխ\" կյանքից:

        Այս ո՞ւր եք փախչում, խելագար ջրեր,
        Մեր բուռ հողն էլ ծով ծարավ թողած, -
        Դարձեք, ետ վազեք, որ դարձնենք անմեռ
        Թեկուզ հայրենի մի խեղճ ջրաղաց:

        Օտար ծովերն են ձեզնով քաղցրանում,
        Բայց դառնանում է ծովակն հայրենի, -
        Ո՞Ւր եք ձեր ոսկի ջրերը տանում,
        Ո՞Ւր եք մեռցնում լեզուն մայրենի:

        Մեր ամենասուրբ կռվից եք փախչում,
        Սուրբ Ավարայրից մեր ամենօրյա,
        Ձեզ հետ մայրենի լեզուն է կորչում,
        Վարդանն է ճչում, ես գոչն եմ նրա:

        Ախ, անմիտ ջրեր, ո՞ւր եք շտապում,
        Մի՞թե կարոտ են օվկիանները ձեզ, -
        Դարձեք... Սևանը ձեզ է պապակում,
        Կանչում՝ Սահարա անապատի պես:

        Մայրենի լեզուն ինչպե՞ս կարկաչի,
        Երբ որ չխոսես քո հայոց լեզվով,
        Երբ աղբյուրի պես՝ ծովերում կորչի,
        Էլ ո՞վ քեզ կտա Մասիսդ, էլ ո՞վ:

        Դուք հայոց ազգի հավերժն եք թաղում,
        Ձեր օրվա կյանքում՝ գրկում օտարի,
        Ահա թե, հայեր, ինչո՞ւ չի շողում
        Մասիսի ձյունը՝ թագս վիթխարի:

        Իմ պանդուխտ ջրեր, զուր եք շտապում,
        Դարձեք, տուն վազեք, մեր մուրազ ջրեր,
        Ինչո՞ւ եք օտար կնոջ գիրկ թափում
        Հայ կույսի բաժին կյանքն ու գանձը ձեր:

        Ինչո՞ւ Կանադա, ի՞նչ Ամերիկա,
        Երբ թեկուզ մի բուռ Հայաստանը կա,
        Տուն աղավնացեք, Նոյի ագռավներ,
        Կկորչեք, որպես գայլախեղդ գառներ...

        Մեր ամենօրյա կռվի՞ց եք փախչում՝
        Սուրբ Ավարայրից մեր ամենօրյա,
        Ինչից խռով եք՝ ինձ էլ է տանջում,
        Գեթ Արարատից խռով միք մնա:"
    },
    {
      "caption":"Հայոց անունները",
      "content":"Քո մայր՝ լեզվով խոսիր, պոետ,
        Որ հավերժվի ազգը քո հետ:
        1
        Անուն կա, որ վարդի բույր Է,
        Կա, որ սարի պաղ աղբյուր Է,
        Կա, որ քեզ տուն կանչող քույր Է,
        Կա, որ անուշ մոր համբույր Է,
        Կա, որ ձեռիդ եղբեր տուր Է,
        Հայ անունը՝ պատիվը մեր՝
        Միշտ լավ գործի ծնունդ անմեռ։
        2
        Անուն Էլ կա, որ մեր գլխին
        Ծաղրածուի գդակ Է հին,
        Որ կնքել Է ինչ-որ տերտեր,
        Կամ թե՝ դժնի մի ճորտատեր.
        Ու մենք հաճախ չենք ամաչում,
        Հին անվամբ ենք իրար կանչում,
        Թե՝ հե՜ի, ո՞ւր ես, բեդնի Խաչո,
        Ի՞նչ բանի ես, Ղաչաղ Վաչո,
        Տաշտաքերենց,
        Կաշառկերենց,
        Անուննե՞ր են, թե՞ հին վերքեր,
        Որ բանալով՝ չենք հարցնում դեռ,
        Թե ի՞նչ չլուտ, ի՞նչ Չպլաղենց,
        Երբ Չպլաղենցն աշխարհ փոխեց։
        3
        Անուն Էլ կա, որ լսելիս
        Մարդ ակամա հարց Է տալիս,
        Թե՝ ի՞նչ Կնյազ, ի՞նչ Իշխանիկ,
        Ի՞նչ խան, ախպեր՝, կամ ի՞նչ Խանիկ,
        Երբ ինքն ահա մի մարդ Է նոր,
        Մի հին չոբան, չոբանի թոռ,
        Առաջ քաշված,
        Փառքով նշված,
        Ինքն է թաղել իշխան ու խան,
        Բայց գրվում Է դեռ Իշխանյան,
        Աղախանով կամ Բախշիբեգ,
        Ամիրխանով կամ Յախշիբեգ։
        Այն Էլ յախշի, վա՛յ, անհոգի,
        Կարծես, թե կար լավն Էլ բեգի.
        Գայլը յախշի՞, տե՝ս դու հալա՝
        Անունն անգամ խաթաբալա։
        Անունն անգամ
        Օձի նման
        Փաթաթված վիզն Հայաստանի,
        Այրող հուշն Է այն սուլթանի,
        Որ մեր լեզուն ու հողն անվերջ
        Ձուլել կուզեր իր ցեղի մեջ,
        Եվ կձուլեր (հայ կա դրսում,
        Որ հայերեն Էլ չի խոսում…),
        Մենք Էլ այժմ չէինք կարող
        Խոսել լեզվով մեր դայլայլող,
        Հայոց լեզվով մեր ազգաթագ,
        Թե մեզ չառներ գիր թևի տակ
        Խաղաղության՝ Մաշաոց հսկան,
        Որ կանչում է, թե՝ ո՛վ տղաս,
        Յոթ լեզու էլ թե իմանաս,
        Չմոռանաս քո մայր լեզուն.
        Մոռանալդ է ոսոխն ուզում…
        4
        Անուն էլ կա, բսյց ո՞րն ասես,
        Կատակով են դրել կարծես,
        Մեկը մեկից անտոհմ ու սին՝
        Էլ անճաշակ Լյուքս ու Տորգսին,
        Էլ Իլոնա, էլ Ալֆրեդ,
        Էլ ժոռժետա, էլ Վան-Շիլբերտ,
        Էլ Իվետա, էլ Անտեֆոն,
        Էլ Ռիտա, էլ Պատեֆոն,
        Էլ Կլարա, էլ Անելկա,
        Թե թարգմանես՝ ի՞՛նչ դուրս կգա,-
        Ծաղր ու ծանակ մեր ուստրերին,
        Եվ առավել մեր դուստրերին։
        Բայց ծիծաղից վատթարը կա՝
        Հանդիպում ես յոթն աղջկա՝
        Յոթից մեկն է Վարդ կամ Նարգիզ,
        Մյուսները՝ Լուիզ, Լարիս,
        Եվ դեռ՝ Էլլա կամ Նովելլա,
        Մարդ չգիտի խնղդա՞, թե լա.
        Մի՞թե չկար, որ չես դրել,
        Հայ մի անուն մարդավայել,
        Որ կնքել ես՝ Արգենտինա,
        Կարծես երկրի քարտեզ Էնա.
        Մեկն էլ մի ջուխտ աղջիկ բերել,
        Գիտե՞ք անունն ինչ է դրել
        Մեծ աղջկան՝ Գալանտերիա,
        Իսկ փոքրինը՝ Դիզինտերիա:
        Ծիծաղո՞ւմ ես, բայց սպասիր,
        Մարդ-ավտոյի մասին լսիր.
        Այն, որ ավտո շատ սիրելով
        Շևրոլետ էր դրել սիրով՝
        Բայց Շևրոլետն օրորոցում
        Այս վշտից էր լալիս, կոծում։
        Եվ ասում են, երբ մեծացավ,
        Անունն ինչ է՝ երբ հասկացավ,
        Հենց այս եղավ խոսքն առաջին,
        Որ կայծակեց հոր ականջին.
        - Ի՛՛նչ Շևրոլետ, ավտո հո չե՞մ,
        Լա՞վ է, քեզ ել “Վիլիս” կանչեմ։-
        Ծիծաղում ես, բայց ծիծաղն ի՞նչ,
        Ուր է հայոց անունը ջինջ,
        Հազարից մեկն հազիվ ունի
        Անուշ անունն իր հայրենի.
        Մի Հասմիկ է, հազար էլլա,
        Մի Անահիտ, այնքա՜ն Բելլա,
        Մի Արտավազդ, այնքա՜ն Համլետ,
        Որ վիճում են մեր անվանց հետ,
        Թե՝ եթե բանն այսպես գնա,
        Էլ ձեր հայոցն ո՞ւր կմնա…
        Այնինչ ամեն հայ դյուցազուն
        Փրկեց քո կյանքն ու հայ լեզուն,
        Անհայտ հեռվում
        Ընկավ կռվում,
        Որ դու հիշես, պահես, փրկես,
        Մոռացումից անունն իր վես,
        Վարդան պահես, պահես Հունան,
        Վահրամ պահես, որ իմանան,
        Թե ո՛ր երկրի ծաղիկն ես դու.
        Տոհմանունն էլ հողն է մարդու։
        Երբ հնչում է մի Սանասար՝
        Կարծես Սասնա քո սարն հասար,
        Մի Այծեմնիկ անունն անգամ
        Մայր Անին է հերոսական.
        Մի անունն էլ հայ զորք է մի
        Մի զինվորն է, էլ ո՞ւր զոհվի։
        Ա՛խ, հերիք չէ յաթաղանով
        Խաբված՝ գրվես Աղախանով,
        Ինչո՞ւ “փոքրիկ” մի յան ջնջես՝
        Մի ոզջ ազգի մեծ սիրտ տանջես,-
        Գոռ անունն էլ մի բուռ ոսկի՝
        Սուրբ մասունքն է մի սուրբ ազգի։
        Հայ անունն եմ ես ձեզ ասում՝
        Դուք հասկացեք հայոց լեզուն,
        Ու թող ծաղկի կյանք ու գինով՝
        Ամեն մի ազգ՝ իր անունով։
        Թող չխանդի Դեզդեմոնան,
        Երբ դուստրերս Նազիկ մնան,
        Ինքն էլ մնա
        Դեզդեմոնա,
        Խաղաղ մնա, մնա մեզ քույր,
        Որ անվամբ էլ ծաղկենք մաքուր։
        Մեր անունն էլ իր միտքն ունի.
        Ի՞նչ պակաս է մի Աղավնի,
        Անունն ինքն էլ՝ աշխարհի մեջ
        Անուշ մի կանչ խաղաղատենչ,
        Ո՞վ Է բռնել մեր կոկորդից՝
        Որ ձեռ քաշենք Հայկ ու Վարդից,
        Հայկ անունն եմ ես ձեզ ասում՝
        Դուք հասկացեք հայոց լեզուն,
        Ամեն անուն մի բառ Է ճոխ՝
        Ավանդավեպ՝ ազգդ պահող.
        Մի Վարդան Է երբ մեկն ասում՝
        Ավարայրն Է հետդ խոսում,
        Բավ Է պոկես՝ ի սեր այլոց՝
        Հայ կնիքից անունն հայոց։
        Ա՛խ, ի՞նչ ասեմ ես այն հային,
        Որ սեր չունի Էլ ազգային,
        Որ մայր հողից չի ամաչում,
        Իր հայ որդուն Ջոն Է կանչում։
        Ա՛յս Է ցավը, ով մտակույր,
        Պահիր անունդ հայրենաթուր,
        Պահիր ազգդ պատվո գահին՝
        Անունով Էլ մեր ազգային։
        Կամ երբ մի նոր մանչ ես ծնում,
        Անունն ինչո՞ւ Հայկ չես դնում,
        Անունն անգամ զրահ հագին,
        Կամ ի՞նչ վատ Է՝ մի Գարեգին,
        Կամ այս Շավարշն հայրենաշեն,
        Այս իմ Տիգրանն ու Եղիշեն,
        Այս իմ Արան գեղեցկաթով,
        Այս իմ Մհերն՝ իր քաջ Դավթով,
        Այս իմ Աստղիկն ամենագեղ,
        Անունն ինքն Էլ հույսի կանթեղ,
        Այս իմ Վահրամ ու Վրթանես,
        Քո անուններն ինչո՞ւ վանես,
        Այս Սանասարն ու Սլկունին,
        Այս իմ Գևորգ Մարզպետունին,
        Հայ անունն Էլ կյանք Է հային՝
        Հայոց լեզվով աստվածային։
        5
        Ես մեկն ասի, դուք հիշեցեք
        Մեր անուններն հազար ու մեկ,
        Հազար բարի գործից ծնված՝
        Սերունդներով ոսկեջրված,
        Մեզ ավանդված, որ զրահենք,
        Մեր հայ ազգը հավերժ պահենք։
        Մարդս զանգ Է, աշխարհն ականջ,
        Լավ անունը զանգի ղողանջ,
        Բայց զանգն առանց զանգահարի,
        Թեկուզ ապրի հազար տարի՝
        Ոչ մի ղողանջ չի հանելու,
        Զանգահարը գործն Է մարդու,
        Գործ, որ թեկուզ ուժով բազկի,
        Հավերժ փրկե պատիվն ազգի։
        Գործ, որ Հայկից մինչև Հունան՝
        Տավիղն Է մեր խաղաղության։
        Էլ ո՞ւր մեր լույս լեզուն մարել՝
        Այս նոր վշտի դեմ խոնարհել.
        Ու թող այնտեղ Ջեմման՝ Ջեմմա,
        Աստղիկն այստեղ Աստղիկ մնա:
        Քանզի ամեն ազգի անուն
        Իր տարազն Է, իր մայր լեզուն,
        Իր սրբությունն հավերժական.
        Եվ օրենքն Է ոզջ մարդկության՝
        Իր ազգինը ով չսիրի՝
        Թշնամին Է ողջ ազգերի.
        Ինչո՞ւ հագնես ձևն ամենի,
        Երբ քոնն ունես, ո՛վ քաղքենի,
        Երբ իր գույնից,
        Իր անունից,
        Իր մայր լեզվից ձեռ քաշողը՝
        Վերջն Էլ կտա իր մայր հողը…"
    },
    {
      "caption":"Հին մանկություն",
      "content":"Մեկից մի սոխ, մեկից մի հաց գողանում,
        Գնում էինք Արփաչայը լողանում։
        Սոված, ծարավ, բոկոտն ընկնում սար ու ձոր՝
        Շրջում էինք՝ անգիտությամբ բախտավոր։
        Աշխարհն, ասես, սարի հետեւ, վերջանում...
        Իջնող արեւն իրեն հետ էր մեզ տանում...
        Չգիտեինք՝ ո՞վ էր ժպտում, ո՞վ լալիս,
        Ո՞վ էր մեզ հաց, ո՞վ մեր աչքին լաց տալիս...
        Չգիտեինք, թե ո՞ւմ կուրծքն էր զարդարում
        Ձնծաղիկը, որ մենք էինք միշտ բերում...
        Չգիտեինք՝ աշխարհն ի՞նչ էր, մարդն ի՞նչ էր,
        Մենք՝ դարդի մեջ, չգիտեինք՝ դարդն ինչ էր...
        Ա՜խ, դեռ մանուկ մենք ծերացած, գլխիկոր
        Շրջում էինք՝ անգիտությա՜մբ բախտավոր..."
    },
    {
      "caption":"Երգ Հայաստանի",
      "content":"1
        Թիկունքս արած Արագածին՝ կանգնած եմ ես Մասսի դեմ.
        Ի՞նչ է խորհում ծերուկ հսկան, ի՞նչ է տենչում՝ չգիտեմ։

        Միայն նրան եմ հասկանում՝ հողիս ձայնին ունկնդիր
        Եվ քեզ, չքնաղ իմ Վանա ծով, դու շղթայված իմ երկիր։

        Դու ծնվեցիր, իմ ժողովուրդ, Արարատ սար ու ձորից,
        Ինչպես Վանա ծովից՝ Սևանն, ինչպես մանուկն՝ իր մորից։

        Դու ժպտացիր ինչպես մանկիկ՝ ծնված գրկում իր հույսի,
        Հողագնդի ստինքների՝ Արագածի, Մասիսի…

        Վանա ծովը կաթն էր անուշ՝ քո շուրթերին մանկական,
        Քեզ չի սնել ուրիշ մի ծով, չունես ուրիշ բնօրրան։

        Դեռ էն գլխից անգլուխներ քեզ գլխատ ել տենչացին,
        Ա՛խ, մերթ արյուն, մերթ արցունք են խառնել քո կյանք ու
        հացին։

        …Աժդահակի խոլ նախահայր Բելն Էլ ընկավ, բայց անվերջ
        Դու սարի պես միշտ կանգնեցիր քո սարերի գրկի մեղ։

        …Դարեր անցան, եկան դարեր, ծնվեց Արան Գեղեցիկ,
        Սև աչքերը սիրո գիշեր՝ հարբեցումի գինով լիք։

        Եվ Շամիրամ՝ մի առնաբաղձ, տեսավ նրան ու գերվեց,
        Դեպի Մասիս ու Արայի գեղեցկությունն արշավեց…

        Ու բախվեցին խաբված ազգերն, արյունն այնպես ծովացավ,
        Որ մեջն ազգերն այրվեցին, շամիրամներն՝ հովացան…

        Ընկավ Արան իմ Գեղեցիկ, բայց գեղեցիկ միշտ մնաց,
        Ըկավ Արան, որ Արարատ մնան լեռներն հայրենյաց։

        Եվ ժողովուրդն ընդոստ ոստնեց՝ ձեռքին և՛ սուր, և՛ գութան,
        Ելավ ծուխը մեր ծիրանի՝ սիրած դրոշն հայության։

        Խոլ արշավներ նա խորտակեց, պահեց երկիրն ինչպես լեռ,
        Բայց իր հացը արնոտեցին նոր դժոխքներն արնաձեռ։

        Դարերն Էլի մրրկաբաշ առյուծների պես անցան,
        Արագածից մինչև Մասիս կես դար կանգնեց ծիածան։


        Կանգնեց թրով Տիգրան Մեծի, երբ թագն առավ իր գլխին,
        Երբ վահանվեց հայոց զորքը իր հայրենի մայր հողին։

        Արշավեցին երկրի վրա նորից նորոգ հորդաներ,
        Բայց հայ ոգին էլի ելավ, պահեց երկիրն, ինչպես լեռ…

        Ժամանակը ջաղացի պես աղաց դարեր նորանոր,
        Բայց հայն էլի արյունոտվեց, ցավեր եկան դառն ու խոր։

        Դարեր գալիս, չարեր գալիս՝ տենչում էին ալեկոծ
        Հայոց Վանա ծովն էլ խմել, որպես արյունն իմ հայոց։

        Բայց նրանց դեմ նորից ելան վահագնների պես հուրհեր Հայրենատեգ զորքերը մեր, ինչպես այրվող անտառներ։

        Ծագեց Մաշտոցն ինչպես մի նոր, անմահ բանակ հայրենի,
        Ու ձև առավ խոսնակ ծարավ մեր հին լեզուն մայրենի։

        Եվ բարբառեց հույսերն հայոց, երկրե-երկիր կարկաչեց,
        Խավարի մեջ դեպի գալիք առավոտի դուռ բացեց…

        Սակայն խուժեց հրաորմիզդ տիրան առյուծն Իրանի՝
        Ընդդեմ տեգի վարդանաշունչ՝ հագավ այրյան ծիրանի։

        Բայց Վարդանը վահանի տակ ծիրանավառ Վահագնի,
        Իր Ավարայր դաշտով քամեց արյան գետերն Իրանի։

        Դարերն անցան՝ մանկանց նման հրհրելով մեկ-մեկու,
        Անցան, կորան հավերժության անտառներում ահարկու:

        Մեր դաշտերին արաբաձայն խորշակ փչեց խելահեղ,
        Ավարելով հաց ու ոսկի և աղջիկներ մարմնագեղ:

        Ինչպես Դարեհն դարանադավ, հորդեց նրանց զորքը մառ,
        Տնքաց երկիրն իմ Նաիրյան, ինչպես այրվող մի անտառ։

        Բայց մայր հողը ե՞րբ Է լռում. ելան նորից նրանց դեմ Բագրատունիք հայր ու որդի ու թոռնուծոո, ինչպես վեմ։

        Շառաչեցին վահան ու տեգ, և փախս առան գլխիկոր
        Հորդաները մեր աշխարհից… և կյանք առան դաշտ ու ձոր։

        Որդիներդ կայսրվեցին բյոլզանդիո վեհ գահն ի վեր,
        Քեզ պատեցին, սակայն, դժնի օտարամոլ կույր ցավեր։

        Հույնը կուզեր ոսկու նման հալել-ձուլել քո լեզուն,
        Սակայն հաղթեց Մաշտոցն Էլի աստվածային դյուցազուն։

        Դարեր անցան, անցան դարեր, ո՞ր մեկն առնեմ իմ երգին,
        Մի օվկիան Է անցյալն հայոց, ես՝ մի գավաթ եզերքին։
        Դարերն անցան, օր լուսացավ բնօրրանում հայության, Սարդարապատն ավարայրվեց, որ չմտնես Էլ պատյան։

        Վանա ծովդ մնաց գերի, վիշապաքաղ իմ երկեր,
        Վանում Է դեռ քո պատմության լացն ու խավարն ակնակրր:

        Անին մնաց քո անցյալի դեռ բաց վերքը հեռավոր,
        Տուն կբերե Վանն ու Անին Երևանդ կյանքով նոր։

        Չես մոռանա Մասիսներդ, տուն կբերես, իմ սուրբ մայր,
        Թեկուզ աճյունն արեգակի դեպի գիրկդ ընկնի վար…

        Ու թող երգս հոգիդ դառած, դառած նոյան աղավնի՝
        Թռնի երթա՝ քո ծաղկումը աշխարհներին լուր տանի։

        Ով որ խնդա՝ եղբայրն Է քո, բարեկամը քո արդար,
        Ով մռայլվի՝ քարը գլխին,- ծաղկի՛ր, ցնծա՜ դարեդար։

        Հնչի՛ր լեզուն քո մայր Արաքս, կանգնի՛ր ինչպես Մասիս լեռ՝
        Դու դեռ օրոցք՝ լույս ձեռի տակ իմ հույսերի այս անմեռ։

        Զմրուխտ օրոցք իմ Հայաստան՝ լիքը մանուկ նոր կյանքով,
        Որ ծաղկում Է, հսկայանում մանուկ Դավթի խոյանքով։
        ժայռի մեջ է Մհերը դեռ, բայց դուրս կգա երբևէ,
        Նավդ Վանա ծով կձգես, չարը մեղքը կքավե։

        Ո՞նց կարող է գերի մնալ Արարատդ վիթխարի,
        Վաղն օրոցքից դուրս կոստնես ժայռից ելքով Մհերի։

        2
        Դարերն ինչքան քեզ թաղեցին՝ դու ծլեցիր, ինչւզես ցորեն-
        Դու իմ գողտրիկ հայ ժողովուրդ, պիտի ծաղկես հավերժորեն, Պիտի ծաղկես, պիտի պտղես, քանզի ղու տունկն ես
        աստըծու,
        Հավատում եմ քո գալիքին՝ միշտ չես մնա մի բուռ ածու,
        Շատ չես մնա միաչքանի՝ այս ծովակով քո Սևանա,
        Ա՛խ, ե՞րբ պիտի մյուս աչքդ բանաս՝ ծովով քո աչք Վանա,
        Փոքր Մհերդ ելավ բանտից, Մեծ Մհերդ բանտում Է դեռ,
        Մեծ Մհերդ՝ ծովը Վանա, Աասունն անմահ, Մասիսն
        անմեռ…
        Մի՞թե պիտի զույգ աչքերդ բաց աչքերով չհամբուրեմ,
        Մի՞թե պիտի քո Մասիսը հայոց լեզվով ետ չբերեմ…
        Հաստատ գիտեմ, որ կազատվի՝ թեկուզ դարեր անցնեն
        գլխով,
        Բայց կուզեի ե՜ս ազատեմ, որ ծածկվեի նրա հողով։"
    },
    {
      "caption":"Հորս խղճի ձայնը",
      "content":"Ուրիշ հորից ծնվեի՝
        Թէի ծնվի բանաստեղծ…
        …Չգիտեյի հորս բույրն համեմներից էր գալիս,
        Թե իրիկունն էր վերին դրախտներից վար բերում,
        Երբ արև էր հեռավոր Ղարսի վրա մարմրում՝
        Հորս ոսկի հեքիաթն էր մերթ ծիծաղում,մերթ լալիս:
        Քնում էինք բոստանում, աստղերի բաց գրքի տակ,
        Յրորի տակ հովերի, բայց երբ քունս չեր տանում՝
        Աստղերի մեջ իմ բախտի աստղիկն էի որոնում,
        Չգիտեի, որ հույսիս աստղը իմ հայրն էր միակ:
        Աստվածավախ հայրիկս աստվածավախ մորս հետ
        Լոկ եղնիկ է սերմանել սրտիս սրտում, ոչ թե գայլ,
        Մեր ոսոխի մոր մահն էլ չեմ խնկելու ես դարձյալ,
        Հորս ծածկող հողից էլ խիղճ է ծլում մարդավետ:
        ՈՒ երբ այժմ մեր գողտրիկ բոստանին եմ կարոտում,
        Իմ հուշերն եմ հոտոտում, որ հանդիպեմ հայրիկիս,
        Ու չեք զգում, որ ցավից հեկեկում է որբ հոգիս,
        Ես որբացած մի գառնուկ՝ կյանքի ձմռան արոտում:
        ԹԵ հրեշտակ էր մայրս, հայրս հող էր և աստված,
        Մանկուց մնաց անաստված ոտաբոբիկն իմ կյանքի,
        Հազար աստված մեռցվեց որբ օրերում իմ ազգի,
        Խիղճս էլ չանիծես՝ “Ազգե’ր, մնաք անաստված…”:"
    },
    {
      "caption":"Արծիվը",
      "content":"Արծիվ լեռների, արծիվ սիգապանծ,
        Հասարակ մի հավ քեզնից վեր սուրաց...
        - Կյանք է, և ահա այդ էլ պատահեց,-
        Երգերիս արծիվն ինձ պաաասխանեց։
        էլի վեր սուրաց.
        Ու էլի մնաց
        Արծիվ լեռների, արծիվ սիգապանծ։"
    },
    {
      "caption":"Հավերժական վեճ",
      "content":"Աստղերը մի օր յուսնյակին ասին.
        - Ինչո՞ւ են անվերջ խոսում քո մասին.
        Բանաստեղծները՛ լուսնոտի նման,
        Մեզ էլ են գովում, բայց քեզ՝ անսահման…
        Մինչդեռ մի հատ ես, մենք հազա՜ր մի հատ...
        Եվ լուսինն ասաց.
        -Մրջյունն էլ է շատ,
        Այնինչ առյուծը մի ձագ է ծնում,
        Միջակն հազար է, հանճարը՝ մի հատ,
        Աշխարհում լավը միշտ քիչ է լինում,
        Ծաղկունքը քիչ են, խոտերն՝ անհամար,
        Վարդը մի հատ է, տերևը՝ հազար։
        Վար նայեք դուք ձեր գոռոզ բարձունքից,
        Տեսեք՛ աղբյուրն էլ աղի ծովի հետ
        Ծնվում է մի մոր անմահ ակունքից,
        Բայց նա է ցրում ծարավներն հավետ,
        Ոսկին էլ փոքր է, արևն էլ մի հատ,
        Բայց, նա է ցրում խավարն անընդհատ,
        Այն, որ աստղերդ ցրել չեք կարող՝
        Անթիվ աստղերդ, այն էլ դարերով...
        Ինչ որ մի հատիկ արևը կանի՝
        Չեն կարող անել աստղերն անհունի։"
    },
    {
      "caption":"Արարատին",
      "content":"Իմ Արարատ սուրբ սարը վես
        Մեր նախահայր Հայկն է կարծես,
        Որ թիկնել է ամպ ու շանթին,
        Ու ծխում է հանց նահապետ՝
        Խաղաղության չիբուխն իր հին
        Ու ամպն է ծուխ չիբխի գլխին։
        Ծխում է նա ու բարձունքեն
        Աչք է պահում իր թոռներին,
        Դարեր հսկում, որ չցրվեն
        Ու կուլ չերթան աշխարհներին։
        Ու հսկում է նրանց ճամփան
        Օրորոցից մինչ գերեզման։
        Խաղաղ է նա, տեսնում է, թե
        Ոնց են ելնում օրորոցից
        Թուխ, քաջորակ թոռներն իր վեհ
        Ու չարը դուրս վանում երկրից,
        Դաշտ են ձգում խոփն արծաթե
        Ու ոսկի հաց պոկում քարից։
        Ու ժպտում է հոր պես հպարտ,
        Թիկնած հնուց մեր երկրին.
        Մեր նահապետ լեռն Արարատ
        Լուռ ծխում է խաղաղության,
        Իմաստության չիբուխն իր հին։
        Ու ժամանակն է ծուխը չիբխին..."
    },
    {
      "caption":"Իմ սուրբ հայրենիք",
      "content":"Իմ սուրբ հայրենիք, դու սրտիս մեջ ես,
        Դու սրտիս մեջ ես, ոչ լեզվիս վրա,
        Իմ սրտի միջից, թե սիրտս ճեղքես՝
        Դրոշիդ բոցը պիտի հուրհրա։
        Չեմ ուզում գոռալ իմ սիրո մասին,
        Սակայն, իմացիր, հայրենիք իմ մեծ,
        Քեզ հարյուր տեղով խոցեց թշնամին,
        Բայց հազար տեղով իմ սիրտը խոցվեց։
        Ես ամբողջովին քոնն եմ, հայրենիք,
        Եվ մոմի նման, ճամփեքիդ վրա
        Քո փառքի համար թե մի օր վառվեմ,
        Մոխրաբիծ անգամ ինձնից չի մնա։"
    },
    {
      "caption":"Ո՞րն է, բաբո",
      "content":"-Ո՞րն է, բաբո, մեր հայրենիք:
        -Էն, որ ունի բարձր երկինք,
        Էն, որ ունի կարմիր արեւ`
        Յուր կապուտակ գլխի վերեւ.
        Էն, որ ունի լեռն Ալագյազ`
        Հավքերն` աշուղ, ջրերը` սազ:
        Էն, որ տեսքով իր Սեւանի`
        Մազերն արձակ ու գեղանի`
        Նստած հարսի կնմանի:
        Էն, որ ունի աշխարհի թագ`
        Քանց թագավոր` Մասիս ճերմակ,
        Ճերմակ Մասիս` սիրտը մրմուռ,
        Գլուխը վեր` դրախտի դուռ:
        Էն, որ ունի Մասիսն ի վար
        Հին-հին բերդեր, վանքեր մթար,
        Որ ավերակ, բայց դեռ դարեր
        Լուռ կաղոթեն երկինքն ի վեր:
        Էն, որ ունի Արազ, Տղմուտ,
        Եւ ափերը մամռոտ ու մութ
        Գերեզմաններն են պապերուդ...
        Էն, որ Ղազբեկն ու Արագած`
        Արտերու մեջ` ախպեր կանգնած`
        Ձեռ կզարնեն գինով թասին
        Ու կձայնեն մեր Մասիսին,
        Թե` \"Հե՜յ, բաբո, բավ չէ՞ մենակ
        Պանդուխտ մնաս ամպերու տակ...\""
    },
    {
      "caption":"Օ՜, թե իրավ են փոխում սրտերը",
      "content":"Օ՜, թե իրավ են փոխում սրտերը,
        Թող իմն էլ փոխեն՝ անսեր մի սրտով,
        Որ այս սրտիս հետ կորչի իմ սերը,
        Գեթ մոռանամ քեզ , ապրեմ անվրդով:
        Կամ ծիածանվի քնարս անպես,
        Որ տակից անցնես ու առնաս տղա,
        Որ անհետ չքվի սերս աղեկեզ,
        Քեզ հիշելիս էլ՝ սիրտս չդողա..."
    },
    {
      "caption":"Սիրո հիասթափություն",
      "content":"Պատանի սիրտս բաժակ էր բյուրեղ,
        Որ լցվեց մի օր գինով աչքերիդ,
        Ու ես այն գինով հարբած խելահեղ
        Քո ոտքերն ընկա ու դարձա գերիդ:
        Բայց դու փշրեցիր իմ սիրտը մատաղ,
        Ա՜խ դու փշրեցիր գավաթն իմ սրտի,
        Թափվեց իմ գինին... արյունաշաղախ,
        Ու ցնդեց պատրանքն իմ կույր կարոտի, -
        Բացվեցին սրտիս աչքերը բոլոր,
        Անցավ խելահեղ գինովությունս,
        Կուչ եկավ խաբված իմ սիրտը մոլոր,
        Ամաչեց, որ քեզ նմանն էր բույնս:
        Դու ցոփ գինետան մի բաժակ էիր,
        Սիրույս գինին էր աչքերս կապում,
        Ա'խ, ինչ լավ եղավ , որ փշրվեցիր,
        Քանզի քեզ այժմ քեզնով եմ չափում,
        Քեզնով, ինչպես լուսինը՝ լուսնով,
        Որ լուսացել էր սիրույս արևով,
        Քեզնով եմ չափում, ոչ թե ցնորքով սիրահառաչ,
        Որ իմ կույր սիրով աչքերս էր կապում,
        Ինձ ծունկի բերում, ինչպես սիրատանջ,
        Խաբված աստծուն՝ սատանի առաջ...
        Ա՜խ արևն էլ է երբեմն խաբվում՝
        Մեռած լուսնյակին իր լույսով չափում:"
    }
  ]
}