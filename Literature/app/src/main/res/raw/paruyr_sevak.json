{
  "file":"paruyr_sevak",
  "author":"Պարույր Սևակ",
  "about_short":"Պարույր Սևակ\n1924-1971",
  "about":"Ծնվել է 1924 թվականի հունվարի 24-ին Արարատի մարզի Չանախչի (այժմ՝ Զանգակատուն) գյուղում։ Նորածնին կնքահայր է դարձել համագյուղացի Մադոյենց Խաչատուրը՝ այգեգործ մի մարդ։ Նա նորածնի անունը Պարույր է դրել ի պատիվ նույնանուն սպայի, որի զինվորն է եղել ինքը՝ կնքահայրը։
  Լինելով ծնողների մինուճար որդին՝ Պարույրը մանկությունից մշտապես զգացել է նրանց հոգատարությունն ու փայփայանքը։ Պարույրի մեջ պատվաստել էին նվիրվածություն հարազատների հանդեպ, արյունակցական կապի սրբազան զգացում, անկեղծ ու ջերմ սեր շրջապատի մարդկանց, հատկապես՝ մոր հանդեպ։ Ահա, թե ինչ է գրում բանաստեղծը գրառումների մի ծոցատետրում իր մոր՝ Ազիի (ինչպես կանչում էր նրան) մասին․ «Իմ մայրը մի կին էր, որի համար դժբախտության հասկացողությունը անհասկանալի մնաց ամբողջ կյանքում։ Ամբողջ կյանքում նա իրեն դժբախտ է համարել, այդքանով էլ, իսկապես, դժբախտությունը՝ ահավոր ճշտությամբ ապրելուց հեռու մնալով։ Նրա համար դժբախտություն էր՝ խոտը ուշ դեզելը, թեյի գդալների պակասը, աման ջարդվելը, պարանի կորչելը։ Բանաստեղծական հոգի էր նա, աշխարհը ողբերգականորեն վերապրող, անհանգիստ, անհագ հոգի, որքան, իհարկե, զորում էր նրա գեղջկական՝ պարզ, ոչնչով չաղարտված արտաքին էությունը։ Ես նրանից ժառանգել եմ չափազանց շատ, անքան շատ, որ մեծագույն մասով փոխարկվել է ուղիղ հակադրության»։
  Հինգ տարեկան էր Պարույրը և արդեն կարդում ու գրում էր, բայց առանց դպրոց գնալու։ Ավելի ճիշտ՝ գնում էր, բայց ոչ «օրինական» ձևով։ Եվ ուսուցիչը հաջորդ տարում՝ 1930 թվականին, թույլ է տալիս նրան օրինական ձևով հաճախել դպրոց՝ անուն-ազգանունը գրանցելով մատյանում։ Գյուղական փոքրիկ դպրոցում լավ սովորողները քիչ չէին, բայց տարեկիցներից ոչ մեկը չէր կարող մրցակից դառնալ Պարույրին սովորելու մեջ։ Դպրոցը գյուղական երեխայի առջև բացեց մի ուրիշ աշխարհ՝ գրքերի աշխարհ, իսկ գիրք չկար։ «Զարթոնքի տարիներն էին, բայց և դժվարին տարիներ։ Չկար թուղթ ու մատիտ։ Չկար դասագիրք։ Հաճախ ամբողջ դասարանը սովորում էր մեկ դասագրքով։ Պակասում էին ուսուցիչները։ Եղածներն էլ՝ միջնակարգ և նույնիսկ թերի միջնակարգ կրթության տեր։ Իններորդ դասարանում, օրինակ, մեր ֆիզկուլտուրայի դասատուն որքան հաղթանդամ, նույնքան համակրելի մի երիտասարդ էր։ Նույն այդ երիտասարդը 10-րդ դասարանում ստիպված էր մեզ գրականության դասավանդել։ Երեկ՝ ֆիզկուլտուրա, այսօր՝ գրականություն։ Եվ դասավանդեց․ գիշերները ես գրում էի հաջորդ օրվա մեր անցնելիք գրողի կյանքն ու գրական գործունեությունը և առավոտյան նա թելադրում էր մեզ իմ գրածը, ընդ որում՝ բոլորի հետ մեկտեղ նրա թելադրածը գրում էի նաև ես։ Եվ այդպես՝ կլոր տարին․․․»։
  Պարույր Սևակը մահացել է 1971 թվականի հունիսի 17-ին ավտովթարից։ Նրա մեքանան բախվել է գյուղական ճանապարհով անցնող կաթ տեղափոխող մեքենայի հետ։
  Մեծն գրողի մահվան մասին կան իրարամերժ վարկածները։ Ըստ վարկածներից մեկի Սևակը մեքենա վարել չի գիտեցել, բայց այդ օրը նա պետք է գար Երևան, իր զոքանչի քառասունքին ներկա գտնվելու համար։ Սևակի վարորդը հրաժարվել է մեքենան վարել, պատճառաբանելով, որ գործեր ունի։ Սևակը ինքն է որոշել վարել ու իր կնոջը՝ Նելլի Մենաղարաշվիլիին ասել է, որ եթե մեքենան կարողանա դուրս բերել ավտոկանգառից, ապա ճանապարհ կընկնեն։ Կինը նստել է Սևակի կողքին, իսկ երկու որդիները մեքենայի հետնամասում։ Սևակի մեքենան բախվել է հայրենի գյուղից 8 կմ հեռավորության վրա, որի արդյունքում մահացել են Սևակն ու նրա կինը։
  Ըստ մեկ այլ վարկածի գրողի սպանությունը եղել է կազմակերպված և այն կատարվել է սովետական իշխանության պատվերով։",
  "list": [
    {
      "caption": "Անջատում",
      "content": "Լռություն է: Խորունկ: Խորհրդավոր:
        Ամե՜ն ինչ է լռել: Եվ լռել է այնպես,
        Ինչպես բառարանում բառն է լռում:

        Եվ գիշերը չունի տասներկու ժամ,
        Այլ կրկնակի: Խոտի թարմ բուրմունք է գալիս
        Այս ասֆալտի՞ց արդյոք,
        Թե՞ այս տըրամվայից,
        Որ ձգվել է հիմա լուռ փողոցում`
        Ինչ-որ հեքիաթական թրթուռի պես:
        Ուրեմն անջատված է հոսանքն էլեկտրական:

        «Անջատվա՜ծ է»:
        Այս բառն ինձ դարձըրել է կշեռք
        Եվ ուզում է իր ճիշտ քաշն իմանալ: Սակայն
        Իմ խեղճ թվացույցին այդքան թվեր չկա՜ն…

        Ո՞ւր ես: Ի՞նչ ես անում: Անջատվա՜ծ ենք:
        Մագնիսական դա՛շտ կա: Անջատվա՞ծ ենք:
        Խնձորն էլ են քամում – հյութը հանում միջից:
        Այդպես էլ մենք ահա… անջատվա՜ծ ենք…

        Ֆուտբոլասեր չեմ ես: Բայց աչքերիս դիմաց
        Ինչ-որ մի գնդակ է անվերջ կաղում-խաղում:
        Խենթանում են այսպե՞ս: Գնդակն ի՞նչ գործ ունի
        Ի՛նձ հետ, լռությա՛ն հետ և մեր անջատմա՛ն հետ…

        Եվ այս սեր կոչվածը գուցե սեր չէ բնավ,
        Այլ շչակի ձայն է, կայարանի աղմուկ,
        Եվ կանացի ձեռք է` ճյուղի նման ջարդված…

        Տեսնես թե աշխարհում կա՞ գեթ մի կենտ լեզու,
        Որ չունենա իր մեջ այս «անջատվել» բայը:
        Թե կա` ես փոխում եմ ազգությո՜ւնըս…

        Կա՞: Պատասխան չկա: Լռություն է:
        Ճիշտ է, որ պատասխան իրոք չկա,
        Բայց և լռությո՛ւն չէ: Համատարած ճի՜չ է:
        Համատարած կա՜նչ է: Համատարած գոռո՜ց:

        Քառահատոր հսկա բառարանը հիմա
        Մե՛կ բառով է լցված` «անջատվել»-ով:

        Եվ մե՛կ միտք է հիմա մեջըս գոռում-գոչում,
        -Աշխարհում կա՞ արդյոք գոնե մի կե՛նտ լեզու,
        Որ չունենա իր մեջ այս «անջատվել» բայը:
        Թե կա` ես փոխում եմ ազգությո՜ւնըս…"
    },
    {
      "caption": "Քմծիծաղ",
      "content": "Ամենից դժվար բանը սիրելն է:
        Իսկ ոտներիցըս բարի բա՞ն – չկա՜:
        Իրենց շարժումով, որ քայլ է կոչվում,
        Նրանք ուզում են հենց ա՛յն կրճատել,
        Ինչի անունը տարածություն է,
        Հեռավորությո՜ւն,
        Որ և մեր միջև
        Ձգվել է իբրև մի մե՜ծ քմծիծաղ:

        Խավարի համար պատասխանատուն
        Իմ մտքերը չեն,
        Այլ իմ աչքերը,
        Որ քեզ են ուզում կենդանացընել:

        Եվ բույնն աստղերի ոչ թե երկինքն է,
        Այլ խոտն ու թուփը,
        Եվ իմ քայլերով
        Խրտնեցնում եմ ես նիրհած աստղերին.
        -Իմ չարությունը արդարացի է:

        Կա գիշերային ինչ-որ մի թռչուն,
        Որ քրքիջով է միշտ արդարացնում
        Իր գոյությունը և մթան կյանքը:
        Ես, ի՜նչ է, չկամ թռչունի չա՞փ էլ:

        Ու տուն եմ գալիս՝
        Իմ բույնն եմ դառնում,
        Որ արդարացնեմ իմ գոյությունը:
        Խրտնած աստղերը նորից թառում են խոտին ու թփին,
        Քաղաքավարի «շնորհակա՜լ եմ» ասում ոտքերիս,
        Բարի՛ ոտքերիս,
        Որ ուզում էին սրտանց կրճատել
        Ա՛յն,
        Ինչ կոչվում է հեռավորություն,
        Եվ ինչ մեր միջև ձգվում է իբրև մի մե՜ծ քմծիծաղ:

        Բայց թռչունի չափ ես չկա՛մ իրոք.
        Ես թևե՛ր չունեմ,
        Եվ անկարող եմ նաև քրքըջալ
        (Քրքիջի համար ո՜ւժ է հարկավոր):

        Եվ իմ քրքիջը հազիվ դառնում է… նո՛ւյնպես քմծիծաղ…"
    },
    {
      "caption": "Գլխապտույտ",
      "content": "Դու իմ վերջի՜նը` թյուրիմացաբար,
        Եվ իմ միա՜կը` ճակատագըրով…

        Սիրո բովանդակ կոչականները մանկական են միշտ,
        Մինչդեռ ես արդեն ապրել եմ այնքան,
        Որ իմ տարիքում
        Դեղձին տասն անգամ մեռած կլիներ:
        Իսկ ինչպե՞ս ես դու:
        Չէ՞ որ չեմ տեսել քեզ այնքա՛ն տարի,
        Որքան տեսել եմ:
        Եվ աչքերիս մեջ կա անլցելի մի դատարկություն,
        Քանի որ չկաս
        Դո՛ւ-
        Իմ վերջի՜նը` թյուրիմացաբար,
        Եվ իմ միա՜կը` ճակատագըրով:

        Իմ շրթունքներից
        Կախված է հիմա մի ամբո՜ղջ աշխարհ`
        Մի գունդուկծի՛կ,
        Բառերի մի պա՜րս,
        Որ իր բզզոցով գլխապտույտ է հարուցում իմ մեջ:
        Եթե երբևէ բառերն այդ պիտի իմ բերնից թռչեն`
        Թող թռչեն սիրո՛վ,
        Մի՛միայն սիրով
        Եվ մի ճախրանքով աստվածաշնչյան,
        Որի մեջ կա գոլ անապատային,
        Ավազների սողք ու մտապատրանք:
        Մի՞թե քո հեռվից`
        Քո անտառների խոնավ օդի մեջ,
        Անվերջ չես լսում խոսքերս չասված:
        Իսկ թե լսում ես խոսքերըս չասված`
        Չե՞ս զգում արդյոք մի գլխապտույտ,
        Որ, թվում է ինձ, պիտի որ զգան
        Սրբորեն հղի դեռահաս կանայք,
        Որոնցից մեկին,
        Մի՛միայն մեկին
        Կարողանայի՜ մտովին ասել.
        «Դո՜ւ-
        ____իմ վերջի՜նը` թյուրիմացաբար,
        Եվ իմ միա՜կը` ճակատագրով»:

        Քիչ ենք օգտըվել մենք բարությունից:
        Եվ դրանից չէ՞, որ հետզհետե
        Բարի եմ դառնում,
        Եվ այնքա՜ն բարի,
        Որ խղճում եմ ես… մենակությունն էլ:
        Նա էլ է տանջվել ու հոգնել: Մեղք է:
        Եվ ամեն մեկըս բացենք մեր փեղկը,
        Որ նա դուրս թռչի իր փակ վանդակից,
        Եվ կամ հանդիպենք գեթ այնտեղ… այնտեղ,
        Ուր հանդիպում են այգն ու գիշերը:
        Իսկ հանդիպո՞ւմ են նրանք երբևէ,-
        Ես ի՜նչ իմանամ: Գուցե գիտես դո՞ւ,
        Դո՛ւ-
        ____իմ վերջի՜նը` թյուրիմացաբար,
        Եվ իմ միա՜կը` ճակատագըրով:

        Ու ձյուն է գալիս,
        Ինչ-որ ջե՜րմ մի ձյուն.
        Հյուսիսն է հղում հարավին ողջույն:
        Եվ ձյան մեջ ինչ-որ բուրմունք կա գարնան,
        Հեռավո՜ր մի բան,
        Մի հիշողությո՛ւն,
        Որի բարությամբ հոգեբուժական
        Չեն մեռնում, ճիշտ է, բայց և չեն ապրում,
        Ինչպես չի մեռնում, բայց և չի ապրում
        Սե՛րըս-
        ____վերջի՜նըս` թյուրիմացաբար,
        Բայց և միա՜կըս` ճակատագըրով:

        Արի՛ ինքներըս մեզնից բարձրանանք`
        Թույլ տանք արարքներ ինքնաժխտումի,
        Փոխադարձաբար իրար նեղացնենք
        Ու վիրավորենք փոխադարձաբար,
        Որ…կարոտն ինքը հաշտվի իրեն հետ,
        Ու տառապանքը ինքն իրեն ների,
        Ես էլ հավատամ, որ դու չես եղել
        Ո՛չ իմ միակը` ճակատագըրո՜վ,
        Ո՛չ իմ վերջինը` թյուրիմացաբա՜ր…"
    }
  ]
}