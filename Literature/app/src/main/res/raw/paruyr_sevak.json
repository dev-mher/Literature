{
  "file":"paruyr_sevak",
  "author":"Պարույր Սևակ",
  "about_short":"Պարույր Սևակ\n1924-1971",
  "about":"Ծնվել է 1924 թվականի հունվարի 24-ին Արարատի մարզի Չանախչի (այժմ՝ Զանգակատուն) գյուղում։
  Նորածնին կնքահայր է դարձել համագյուղացի Մադոյենց Խաչատուրը՝ այգեգործ մի մարդ։ Նա նորածնի անունը
  Պարույր է դրել ի պատիվ նույնանուն սպայի, որի զինվորն է եղել ինքը՝ կնքահայրը։ Լինելով ծնողների մինուճար որդին՝
  Պարույրը մանկությունից մշտապես զգացել է նրանց հոգատարությունն ու փայփայանքը։ Պարույրի մեջ պատվաստել էին
  նվիրվածություն հարազատների հանդեպ, արյունակցական կապի սրբազան զգացում, անկեղծ ու ջերմ սեր շրջապատի մարդկանց,
  հատկապես՝ մոր հանդեպ։ Հինգ տարեկան էր Պարույրը և արդեն կարդում ու գրում էր, բայց առանց դպրոց գնալու։ Ավելի ճիշտ՝
  գնում էր, բայց ոչ «օրինական» ձևով։ Եվ ուսուցիչը հաջորդ տարում՝ 1930 թվականին, թույլ է տալիս նրան օրինական ձևով
  հաճախել դպրոց՝ անուն-ազգանունը գրանցելով մատյանում։ Գյուղական փոքրիկ դպրոցում լավ սովորողները քիչ չէին,
  բայց տարեկիցներից ոչ մեկը չէր կարող մրցակից դառնալ Պարույրին սովորելու մեջ։ Դպրոցը գյուղական երեխայի առջև բացեց
  մի ուրիշ աշխարհ՝ գրքերի աշխարհ, իսկ գիրք չկար։ «Զարթոնքի տարիներն էին, բայց և դժվարին տարիներ։ Չկար թուղթ ու մատիտ։
  Չկար դասագիրք։ Հաճախ ամբողջ դասարանը սովորում էր մեկ դասագրքով։ Պակասում էին ուսուցիչները։ Եղածներն էլ՝ միջնակարգ
  և նույնիսկ թերի միջնակարգ կրթության տեր։ Իններորդ դասարանում, օրինակ, մեր ֆիզկուլտուրայի դասատուն որքան հաղթանդամ,
  նույնքան համակրելի մի երիտասարդ էր։ Նույն այդ երիտասարդը 10-րդ դասարանում ստիպված էր մեզ գրականություն դասավանդել։
  Երեկ՝ ֆիզկուլտուրա, այսօր՝ գրականություն։ Եվ դասավանդեց․ գիշերները ես գրում էի հաջորդ օրվա մեր անցնելիք գրողի կյանքն
  ու գրական գործունեությունը և առավոտյան նա թելադրում էր մեզ իմ գրածը, ընդ որում՝ բոլորի հետ մեկտեղ նրա թելադրածը
  գրում էի նաև ես։ Եվ այդպես՝ կլոր տարին․․․»։ Ավարտել է Երևանի համալսարանի բանասիրական ֆակուլտետը (1945),
  Մոսկվայի Մաքսիմ Գորկու անվան գրականության ինստիտուտը (1955), որտեղ և դասախոսել է (1955–1959)։ Մինչ այդ աշխատել է
  Երևանում՝ «Ավանգարդ»-ի և «Գրական թերթ»-ի խմբագրություններում, Արտասահմանյան երկրների հետ բարեկամության և
  մշակութային կապի հայկական ընկերությունում (1946–1951)։ 1963–1971 թվականներին եղել է ավագ գիտաշխատող ՀՍՍՀ ԳԱ Մ․ Աբեղյանի
  անվան գրականության ինստիտուտում, 1966–1971 թվականներին՝ Հայաստանի գրողների միության վարչության քարտուղար։
  Սևակի բանաստեղծությունները տպագրվել են 1942 թ.-ից։ Անդրանիկ գրքույկում («Անմահները հրամայում են», 1948)
  երևան են եկել բանաստեղծական խառնվածքի և մտածողության բնորոշ գծերը՝ քաղաքացիական անհանգստություն, մարդու ներաշխարհի
  գաղտնիքները ճանաչելու և բանաստեղծական անկաշկանդ կառուցվածքների դիմելու ձգտում։ Այնուհետև լույս են տեսել
  «Անհաշտ մտերմություն» (1953) պոեմը և «Սիրո ճանապարհը» (1954), «Նորից քեզ հետ» (1957) բանաստեղծությունների ժողովածուները։
  Բանաստեղծական նոր որակի սկիզբն են սիրային պոեմները («Ուշացած իմ սեր», «Նահանջ երգով», «Երգ երգոց») և «Անլռելի զանգակատուն»
  (1959, վերամշակված հրատարակություն 1966, ՀՍՍՀ պետական մրցանակ՝ 1957) քնարական–փիլիսոփայական պոեմը։ «Անլռելի զանգակատուն»-ը
  պատկերում է Կոմիտասի ճակատագիրը՝ ծննդյան օրից մինչև Մեծ եղեռնի տպավորություններից խելագարվելը, ապա և մահը՝
  «վերադարձը հայրենիք»՝ 1935 թ.-ին։ Առանձնակի նշանակություն ունեն Սևակի նաև մյուս՝ «Այր մի Մաշտոց անուն» և «Եռաձայն պատարագ»
  պոեմները, որոնք հատկանշվում են հայրենասիրական–հայասիրական շնչով ու փիլիսոփայական ներսուզումներով․ առաջինում վերաիմաստավորվել է
  հայ գրերը հայտնագործողի դերը, երկրորդը ձոնվել է Մեծ եղեռնի ապրիլյան զոհերի հիշատակին։ Սևակն իր ստեղծագործությամբ լուծել է
  նորարարական խնդիրներ՝ հայ բանաստեղծությամբ (Գրիգոր Նարեկացի, Սիամանթո, Եղիշե Չարենց) ավանդված կառուցվածքները համադրելով
  ամերիկյան (Ու․ Ուիտմեն), եվրոպակամ (Պ․ Էլյուար) և ռուսական (Վ․ Մայակովսկի) բանաստեղծության կառուցվածքների հետ։
  Նման համադրություն առաջին նշանակալից հայտը «Մարդը ափի մեջ» (1963) ժողովածուն է, որին հատուկ է նախ՝ ժամանակակից մարդու
  ներաշխարհի գաղտնիքները հետախուզելու–բացահայտելու կիրքը, ապա՝ «ազատ բանաստեղծության» կիրառությունն ու բանաստեղծական
  ձևերի ճկունությունը։ «Եղիցի լույս» (1971) բանաստեղծությունների և պոեմների ժողովածուով Սևակը բացեց մարդու, անհատի ճանաչման
  նոր հնարավորություններ, որին նա հասել է իրականության գեղարվեստական ընկալման համադրական–վերլուծական սկզբունքի գործադրումով։
  Բանաստեղծի գրական ժառանգության մեջ զգալի տեղ է գրավում թարգմանական աշխատանքը։ Սևակը․ թարգմանել է Ա․ Միցկևիչի (պոեմներ),
  Ալեքսանդր Պուշկինի, Խ. Բոտևի, Մ․ Լերմոնտովի («Դևը», պոեմ), Յա․ Կուպալայի, Յա․ Ռայնիսի, Սերգեյ Եսենինի, Վ․ Բրյուսովի,
  Ի․ Աբաշիձեի, Վ․ Մայակովսկու («Վարտիքավոր ամպ»-ը), Է․ Մեժելայտիսի («Մարդը», 1965, ժողովածու), հունգար («Հունգար բանաստեղծներ»,
  1968, ժողովածու) և այլ բանաստեղծների գործերից։ Սևակի բանաստեղծությունները թարգմանվել և առանձին գրքերով լույս են տեսել ռուսերեն,
  ուկրաներեն, լիտվերեն, վրացերեն, ադրբեջաներեն (Շներեն), չեխերեն, հունգարարեն և այլն։ Սևակը գրել է նաև «Մեսրոպ Մաշտոց»
  (1962, «Հայֆիլմ»), «Սայաթ–Նովա» (1965, «Հայֆիլմ») փաստագրական կինոնկարների սցենարները։ Ընտրվել է ՍՍՀՄ VII գումարման
  Գերագույն սովետի դեպուտատ։
  Պարույր Սևակը մահացել է 1971 թվականի հունիսի 17-ին ավտովթարից։
  Նրա մեքենան բախվել է գյուղական ճանապարհով անցնող կաթ տեղափոխող մեքենայի հետ։ Մեծն գրողի մահվան մասին կան
  իրարամերժ վարկածները։ Ըստ վարկածներից մեկի Սևակը մեքենա վարել չի գիտեցել, բայց այդ օրը նա պետք է գար Երևան,
  իր զոքանչի քառասունքին ներկա գտնվելու համար։ Սևակի վարորդը հրաժարվել է մեքենան վարել, պատճառաբանելով, որ գործեր ունի։
  Սևակը ինքն է որոշել վարել ու իր կնոջը՝ Նելլի Մենաղարաշվիլիին ասել է, որ եթե մեքենան կարողանա դուրս բերել ավտոկանգառից,
  ապա ճանապարհ կընկնեն։ Կինը նստել է Սևակի կողքին, իսկ երկու որդիները մեքենայի հետնամասում։ Սևակի մեքենան բախվել է
  հայրենի գյուղից 8 կմ հեռավորության վրա, որի արդյունքում մահացել են Սևակն ու նրա կինը։ Ըստ մեկ այլ վարկածի
  գրողի սպանությունը եղել է կազմակերպված և այն կատարվել է սովետական իշխանության պատվերով։",
  "list": [
    {
      "caption": "ԻԲՐԵՎ ՍԿԻԶԲ",
      "content": "Իբրև սկիզբ ընդամենը ես այս կասեմ.

        Աշխարհում կա ջահելությո՛ւն,
        Կա կյա՛նք,
        Կա սե՛ր,
        Կան տղաներ և աղջիկնե՜ր,
        Կա շե՛կ, կա սև՛:

        Եվ մի աղջիկ`
        Սև աչքերով, սև մազերով,
        Ինձ գերել է, խելքից հանել իր նազերով:

        Գալիս է նա և շատ հաճախ
        Ձեռքըս բռնում, ափըս բացում,
        Սև աչքերը մերթ՝ կկոցում,
        Մերթ` լայն բացում,
        Մերթ փակում է,-
        Սկըսվում է... գուշակո՜ւմը:

        -«Ապո՛ւ-ապո՛ւ, կապո՛ւ-կապո՛ւ...
        Եկ մի տեսնենք՝ ի՞նչ կա ափում...»:

        -«Աթո՛ւ-աթո՛ւ, հա՜ թուհ-հա՜ թուհ...
        Տեսնենք` տղան ի՞նչ է ասում...»:

        -«Անա՜մ-փերո՛ւ, չանա՜մ փերո՛ւ... »:

        Եվ մի օր էլ չեմ համբերում.
        -Գիտե՛մ, գիտե՜մ,
        Գուշակ է՛լ ես, կախարդ է՛լ ես.
        Չէ՞ որ դու ինձ ոտով-գլխով կախարդել ես:
        Բայց իմ ափը ի՞նչ է տալիս:
        Ինքըդ գիտես , որ մի ափը
        Մինչև անգամ ծա՛փ չի տալիս:
        Ախար ի՞նչ կա այդ ափի մեջ:
        Կուզե՞ս
        դառնամ
        մարդ՝ ափի մեջ...

        Մարդկանց առաջ և քո առաջ
        Ահավասիկ ինքս եմ բացում
        Ինչ որ ունեմ - ինչ որ չունեմ
        Իմ հոգո՛ւ մեջ.
        Մարդկանց առաջ և քո առաջ
        Ահավասիկ ինքս եմ բացվում,
        Ինչպես մանուկն օրորոցում`
        Երբ շոգում է..."
    },
    {
      "caption": "ԽՈՍՏՈՎԱՆՈՒՄ ԵՄ",
      "content": "Ես հոգնել եմ մանրաքանդակ պաղ խոսքերից:
        Լավ է լինել հմուտ դարբին, քան ոսկերիչ..."
    },
    {
      "caption": "ՀԱՆԳՍՏԱՆՈՒՄ ԵՄ",
      "content": "Ուզում եմ այսօր մի պահ մոռանալ
        Հոգսը, խորհուրդը, գործը աշխարհի.

        Ուզում եմ այսօր մի պահ հեռանալ
        Խոր սահանքներից այս ահեղ դարի:

        Ուզում եմ այսօր լինել եսասեր.
        Քեզ քնքուշ, շոյիչ, պարզ խոսքեր ասել,

        Խոսել գարունի՛ց, պատանությունի՛ց,
        Քո աղջըկական սատանությունի՛ց՝

        Քո սուտ վանումից ու խուսափումից
        Եվ, մի պահ հետո, քո ճիշտ հպումից:

        Եվ կահավորել այն տունը գուցե,
        Որ Քաղսովետից չենք էլ ստացել:

        Եվ չհավանել այն վարագույրդ,
        Որ չի նվիրել դեռ մորաքույրդ:

        Տեսնել այն շորըդ, որ դեռ չես կարել,
        Հուզվել այն երգից, որ դեռ չեն գրել:

        Խոսել գեղեցիկ ու թանկ բաներից՝
        Ծաղկի՛ց, պարտեզի՛ց, երեխաների՛ց,

        Նրանց սպասող լավ մանկությունից,
        Ապահով կյանքից, երջանկությունից:

        Եվ լինել անհոգ, և անդարդ լինել,
        Պարզապես սիրո՜ղ - ապրո՜ղ մարդ լինել,

        Քեզնով գոհանալ, քեզնով հիանալ,
        Քեզնով լիանալ
        Ու քեզ միանալ..."
    },
    {
      "caption": "ՈՒԶՈՒՄ ԵՄ",
      "content": "Ես ուզում եմ, որ պարապը լցվի լացով,
        բայց ոչ թե մոր, այլ մանուկի:
        Ես ուզում եմ, որ կարապը ոչ թե մեռնի,
        որ կարապը ապրի՜ երգով:
        Ես ուզում եմ, որ տարափը տեղա արտի,
        ոչ թե՝ իզուր՝ ծովի վրա:
        Ես ուզում եմ, որ քարափը քարայծ պահի,
        ոչ թե օձեր և մողեսներ:

        Ու թե մահը անխուսափ է՝
        Թող նա տանի ո՛չ հերոսին, այլ մարդուկին:
        Թե կռիվը անխուսափ է՝
        Թող չկռվեն երկու երկիր, այլ մարդ ու կին:
        Թե արդուկելն անխուսափ է՝
        Ահա շո՛րը - սի՜րտ մի հանձնեք տաք արդուկին:

        Թաղե՞լ է պետք -
        պառավ մորը որդին թաղի,
        ոչ թե մայրը ջահել որդուն:

        Եթե երգել՝
        Այնպե՛ս երգել, որ մտքի մեջ չմտածեն. «Հոգի հանեց»:
        Եթե գրկել՝
        Այնպե՛ս գրկել, որ նվաղեք իրար գրկում:
        Եթե հարգել՝
        Այնպե՛ս հարգել, որ քծնանքի չվերածվի:
        Եթե փրկել՝
        Այնպե՛ս փրկել, որ փրկվածը երախտիքի խոսքեր չասի:
        Ու թե պառկել՝
        Այնպե՛ս պառկել, որ խափանվի տանկի՛ ճամփան,
        ոչ թե հրշեջ մեքենայի:

        Մի անգամ էլ թողեք ուզեմ.
        Ես ուզում եմ՝
        ինչպես մարդու նախահայրը իր օթևան քարանձավից՝
        չար նախանձի կերպարանքով հին գազանն էլ
        առանց ցավի մարդու սիրտը թողած՝ գնա՜...

        Ես ուզում եմ.
        Եթե գերվել՝
        ոչ թշնամուց,
        այլ խելքահան աղջիկներից:
        Եթե մերվել՝
        ապա երբեք չթթվելով:
        Եթե լարվել՝
        ապա միայն ստեղծելիս:
        Եթե ճարվել՝
        ապա փրկել մահամերձին:
        Եթե ներվել՝
        էլ չվիճե՛լ, էլ չկռվե՛լ:
        Եթե սիրվել՝
        միայն մեկի՛ց և մե՜կ անգամ...

        Ես ուզում եմ, ձեր կարծիքով անհնա՞րը:
        Թո՛ղ, այդ դեպքում, կանայք ծնեն առանց ցավի՜,
        Երկըրները պատերազմեն, սակայն առանց արյան ծովի՜,
        Հրդեհները առանց հրի՜ թող ճարակեն,
        Մարդիկ իրար առողջությա՜մբ թող վարակեն:
        Թե բարակել է հարկավոր՝
        թող բարակի մե՛ջքը կանանց,
        Թե տառակեր է հարկավոր՝
        թող նա մնա մեզ անճանա՛չ:
        Պատարագե՞լ է հարկավոր՝
        համերգային մեծ բեմերի՜ց պատարագվի,
        ո՛չ թե երգով դագաղ փակվի:
        Կոտորակվե՞լ է հարկավոր՝
        դպրոցական տետրակներո՛ւմ կոտորակվի,
        ո՛չ թե մարդկանց սիրտը ծակվի:
        Ի՞նչ, տրաքվե՞լ է հարկավոր.
        թող տրաքվի մանկան փուչիկ-խաղալիքը,
        այն էլ եթե անորակ է,
        ոչ թե արդար և մեղավոր
        մեր մարդկային մոլորակը...

        Ես ուզում եմ...
        Այն եմ ուզում՝ ինչ ամենքըդ..."
    },
    {
      "caption": "ՓԱՌԱԲԱՆՈՒՄ ԵՄ",
      "content": "Դառնամ փառաբանեմ ձկնորսներին ծովում՝
        փոթորկի թունդ պահին,
        Սերմնացանին՝ արտում, երբ է՛լ չի սպասում
        նա տաք օրեր:
        Դառնամ փառաբանեմ ձորից կաքավ թռցնող
        զրընգոցը բահի,
        Գերանդու խուլ երգը, որ դժվար է անգամ
        նոտագըրել...

        Պտղավորումն այգու, արտի փոշոտումը
        փառաբանեմ կրքո՛վ,
        Ազնիվ թթխմորով հունցված ցորեն հացը
        մեր սեղանի վրա,
        Մեր անխարդախ գինին, որ մեր սիրտն է լցնում
        մի անբարբառ երգով
        Եվ կյանքը դարձնում է... հնարավոր հրաշք...

        Դառնամ փառաբանեմ մանուկների խաղը՝
        այնքա՜ն ինքնամոռաց
        Եվ մտասո՜ւյզ այնքան, ասես որտեղ որ է
        հսկա մի գյուտ կանեն:
        Դառնամ փառաբանեմ նրանց թաթիկները
        ցեխաջրից սառած,
        Իրենց սրտակտուր ու փութանցիկ լացը
        ցավո՛վ փառաբանեմ:

        Դառնամ փառաբանեմ ջահել աղջիկների
        ծիծաղն աննպատակ,
        Նրանց կանչող ե՛րգը, նրանց անցնող վե՛րքը
        սիրո՜վ փառաբանեմ:
        Վախո՜վ փառաբանեմ այն պատանու ձեռքը
        և՛ դողացող, և՛ տաք,
        Որն առաջին անգամ սիրտ է անում... դեպի
        սիրած կուրծքը տանել...

        Սե՜րը փառաբանեմ և՛ պառավ մո՛ր հանդեպ,
        և՛ զառամյալ տատի՛,
        Որոնց սուրբ փեշերից անցած քո ողջ կյանքի
        ծով բուրմունքն ես առնում.
        Սերը՝ որդու հանդեպ, առանց որի ի՜նչ ես -
        մարդ ես մի աղքատիկ,
        Մինչ գներն էլ շուրջըդ բարձրանում են անվերջ-
        կյանքը թանկ է դառնում:

        Դառնամ փառաբանեմ... փառաբանեմ մարդուն՝
        ա՛յն էակին միակ,
        Որ ծիծաղե՛լ գիտի, որ արտասվե՛լ գիտի,
        երգե՛լ գիտի,
        Թո՛ղ որ գիտի նաև իր նմանին դարձնել
        անշնչացած դիակ,
        Բայց և գիտի գրկե՜լ, գիտի գրել գրքե՛ր,
        հերկե՜լ գիտի:

        Նրա տքնությունը, բայց առավել ևս
        հրաշք հուր-կայծակի
        Այն բոց բռնկումը՝ այն ներշնչման պահը
        փառաբանեմ ցնծո՛ւն,
        Որ մեր աչքից ծածկված հազա՜ր ճանապարհ է
        բացում հանկարծակի
        Ու դարձնում է մարդուն... հավասար է դարձնում
        իր ստեղծած աստծուն..."
    },
    {
      "caption": "ԿԱՐԾՈՒՄ ԵՄ",
      "content": "Ես կարծում եմ. երբ խոր վերքից
        Մարդ ժպտում է համառությամբ,
        Այդ ժպիտը վերջ ի վերջո
        Փոխարկվում է ծամածռության...

        Ես կարծում եմ. երբ որ ջուրը
        Վարարում է, ելնում ափից,
        Թույլտըվություն չի վերցընում
        Իրեն հսկող նեղ քարափից...

        Ես կարծում եմ. պաղն ավելի
        Լավ ես զգում ամռան շոգին,
        Դողն ավելի լավ ես զգում
        Ձմռան բքին...

        Հողն ավելի լավ ես զգում
        Այն ժամանակ,
        Երբ նա հանկարծ տատանվում է
        Քո ոտքի տակ..."
    },
    {
      "caption": "ՆԱԽԱՆՁՈՒՄ ԵՄ",
      "content": "Ես նախանձում եմ նրանց բոլորին,
        Ովքեր ապրում են հավատով խորին,
        Ովքեր լավ գիտեն, թե ուր են քայլում,
        Ում դեմ են ելնում, ում համար փայլում,
        Թե տրտնջում են՝ ինչ բանի վրա,
        Թե քրքջում են՝ ինչ բանի վրա,
        Ինչո՞ւ են նետվում, ի՛նչ թոհուբոհում,
        Հանուն ի՛նչ բանի կյանքերն են զոհում...

        Բարի նախանձով նրան եմ հիշում,
        Ով չի մոլորվում անթափանց մուժում,
        Ով չի վհատվում երկար վերելքից,
        Չի հուսահատվում վայրի տարերքից,
        Ով ստի հանդեպ բերան չի փակում,
        Ով հոտած ջրում ուռկան չի ձգում,
        Չի նայում կյանքին իբրև բոստանի,
        Որտեղից պիտի չաղ բաժին տանի...

        Ես նախանձում եմ նրան, վերջապես,
        Անհուն նախանձով նրան եմ հիշում,
        Ով հոգում չունի նախանձի նշույլ.
        Ով աչք չի տնկում սուտ փառք ու պատվին
        (Ինչպե՞ս նախանձես այն ճարպիկ կատվին,
        Որ մի չաղ պատառ միս է թռցըրել)...
        Իսկ ով հատիկն իր հասկ է դարձըրել,
        Ով սերմ է ցանել ու բերք է հնձում,
        Անբանն է միայն նրան նախանձում...

        Բանից պարզվում է,- ես ու իմ հոգին,-
        Որ չեմ նախանձում կյանքում ո՜չ ոքի..."
    },
    {
      "caption": "ԻՆՔՍ ԻՆՁ ՀԵՐՔՈՒՄ ԵՄ",
      "content": "Նույն հարցն եմ հաճախ ինքըս ինձ տալիս.
        -Ի՜նչ ես աշխարհի ցավերը լալիս,
        Աշխարհի դարդը հո՞ քեզ չեն տվել:
        Եվ ի՞նչդ է պակաս կամ ի՞նչդ է ավել.
        Ամենքի նման մի մարդ ես, հոգի՛ս,
        Ամենքի պես էլ աշխարհով գնա...

        Իսկապե՛ս.
        կարգին հագուստ կա հագիս,
        Թե վաստակածըս գրպանըս մնար՝
        Անտեղի տեղը չհալվեր-կորչեր,
        Ինձ կարող էին և հարուստ կոչել:
        Ես դուր եմ գալիս սրան ու նրան,
        Ինձ շատերն անգամ սիրում են կարգին:
        Շուտով կստանամ և բնակարան,
        Եվըս երկու մանչ՝ կազատվեմ հարկից,
        Եվըս երկու գիրք՝ անուն եմ հարգի,-
        Ումի՞ց եմ պակաս, ումի՞ց եմ ավել,
        Ի՜նչ եմ աշխարհի ցավերը լալիս,
        Աշխարհի դարդը հո՞ ինձ չեն տվել,-

        Այս հարցն եմ հաճախ ինքըս ինձ տալիս,
        Ինքըս ինձ վիճում, առնում ու տալիս,
        Սակայն իմ հախից ինքս էլ չեմ գալիս:
        Ինչպե՞ս աշխարհի ցավը մոռանամ,
        Աշխարհի վատը, լավը մոռանամ.
        Ես հո չեմ նստել աշխարհի վզին,
        Որ չմտածեմ աշխարհքի մասին:
        Ի՞նչ է, աշխարհը իմ բո՞ւռն եմ առել,
        Որ ճմըռթելով գրպանս խրեմ...
        Ինչպե՞ս չհոգամ աշխարհի մասին,
        Եթե նա իմն է, ի՛մն է, իմպեսի՜ն,
        Թե նրա վատը նաև իմ վատն է,
        Նրա հավատը և իմ հավատն է:
        Նա իմն է եղել և իմն է մնում.
        Նա էր մոր նման ինձ երեկ սնում,
        Նա է ինձ տվել քնքշանք ու գորով,
        Նա է ներշնչել ինձ ուժ ու կորով,
        Նա է ինձ ազնիվ - անազնիվ դարձնում...
        Եվ հիմա ինչպե՞ս, ես ձեզ եմ հարցնում,
        Աշխարհի մասին ինչպե՞ս մոռանամ,
        Աշխարհի հոգսից ինչպե՞ս հեռանամ:
        Մայրը միշտ մայր է, որդիքն են տարբեր.
        Մեկը կարող է լինել անտարբեր,
        Մյուսի սրտից արյուն է կաթում,
        Երբ նա մոր դեմքին ցավ է նկատում..."
    },
    {
      "caption": "ԾՆՎԵԼ ԵՄ",
      "content": "Ես ծնվել եմ նրա համար,
        Որ մոր սրտում կարոտ դառնամ
        Եվ սպասվող որդու նման
        Հեռուներից վերադառնամ.

        Ես ծնվել եմ նրա համար,
        Որ ցավածին մխիթարեմ.
        Ջահելների հարսանիքին
        Ձեռքիս գինի` զվարթ պարեմ.

        Նորածընի բերնով ճչամ
        Ու մոր բերնով ասեմ «նանիկ».
        Տուն երազող զույգի համար
        Դառնամ սիրո համեստ տանիք.

        Եթե շուրջըս խավար լինի՝
        Մարդկանց համար փայլատակեմ,
        Հասակով մեկ փռվեմ գետին`
        Վհատության ճամփան փակեմ..."
    },
    {
      "caption": "ՄԵՌՆԵԼ",
      "content": "Եթե մեռնե՜լ...
        Թո՛ղ որ մեռնեմ
        հուր-կայծակից՝
        Միանգամի՛ց,
        մի վայրկյանո՛ւմ,
        հանկարծակի՛,
        Այնքա՜ն արդար,
        խղճիս ձայնին մի՛շտ ունկընդիր,
        Որ՝ համաձայն բիբլիական հին լեգենդին՝
        Հանգիստ անցնեմ և ասեղի նեղլիկ ծակից...

        Եթե մեռնե՜լ...
        Թող սպանվե՛մ,
        թող կործանվե՛մ
        Այնպես ապրած և բան արած,
        Որ նորածին մանուկների տեսքով նորից
        վերածնվեմ՝
        Իմ անունո՛վ կնքեն նրանց...
        Եթե գամվել՝
        փարոսի՜ պես,
        Արնաքամվել՝
        հերոսի՜ պես,
        Ու քրքրվել՝
        դրոշի՜ պես...

        Եթե մեռնե՜լ...
        Բայց առայժմ ապրե՛լ է պետք:"
    },
    {
      "caption": "ԵՐԱԶՈՒՄ ԵՄ",
      "content": "Հասակս առած, խոհեմ դառած մարդ եմ արդեն,
        Բայց, արի տես, դեռ գցում եմ ինձ դեսուդեն...

        Ինձ թվում է, թե դեռ պիտի քեզ փախցընեմ
        Ու հետս առած՝ ղաչաղ դառած՝ քեզ թռցընեմ
        Անտակ ձորից, գարնանային գիժ գետակից,
        Եվ ինչ ուզես՝ գտնեմ անգամ քարի՜ տակից.
        Թե սոված ես՝
        Կերակըրեմ եղնիկների համեղ մսով,
        Թե ծարավ ես՝
        Քեզ մոտենամ ցողով լեցուն ծաղկե թասով,
        Թե դրսում ես՝
        Պալատ դառնամ հանկարծակի,
        Թե մրսում ես՝
        Կրակ խլեմ և կայծակից,
        Խփված արջի ոսկորներից խարույկ վառեմ,
        Խարույկի մոտ քո պաղ խոսքից իսկույն սառեմ,
        Սառցի մեջ էլ կրակ կտրեմ խոսքից քո ջերմ...

        Բայց ես հիմա այն պատանի տղան հո՞ չեմ:
        Հասակս առած, խոհեմ դառած մարդ եմ արդեն,
        Բայց, արի տես, դեռ գցում եմ ինձ դեսուդեն:

        Ինձ թվում է, թե դեռ պիտի մի օր աշխարհ զարմացընեմ.
        Հին ջութակի յոթ լարի մեջ մի ութերորդ լար մտցընեմ
        Ու նվագեմ:
        Չնվագե՜մ, այլ սար ու քա՛ր լացացընեմ:
        Եթե ինչ-որ տեղդ է ցավում,
        Իսկույն բուժեմ՝ լոկ հայացքո՜վ...
        Մի հինավուրց քարանձավում,
        Աստվա՜ծ գիտի ինչ հրաշքով,
        Բոլոր մեռած լեզուներով գրքեր ճարեմ
        Եվ բոլորը... ե՛ս վերծանեմ...

        Գնամ մտնեմ Վանա լճի խորքերն անտակ
        Եվ ի՜նչ - գտնեմ հին հայկական հազա՛ր քանդակ...
        Մի օր հանկարծ ջղայնանամ ու վերցընեմ
        Մթնոլորտը մեկ այլ օդով թարմացընեմ...

        Արեգակի, լուսնի լույսով պատեր ծեփեմ,
        Խարույկների հոսուն բոցից սարքեմ սեպեր,
        Գրեմ վեպե՛ր,
        Եվ ի՜նչ վեպեր...

        Հասակս առած, խոհեմ դառած մարդ եմ արդեն,
        Բայց, արի տես, դեռ գցում եմ ինձ դեսուդեն...

        Ինձ թվում է, թե դեռ պիտի
        Ես վերստին դառնամ ջահել՝
        Իբրև հայտնի մարմնամարզիկ,
        Մրցանակներ անվերջ շահեմ.
        Թե դեռ պիտի չեմպիոն դառնամ ես շախմատի
        Եվ, համաձայն պատվիրանին սուրբ Մահմադի,
        Բերան չառնեմ օղու, գինու ոչ մի կաթիլ.
        Ծխախոտով էլ չպիտի թունավորվեմ՝
        Իմ իսկ ձեռքով էլ չպիտի տնավերվեմ,
        Էլ չպիտի ուրիշներով տարվեմ-գերվեմ...
        Միայն պիտի մեկին սիրեմ, մեկից սիրվեմ...

        Այս հմայիչ երազներից գեթ երկուսը կկատարվե՞ն:
        Ես կարող եմ պատասխանել այդ հարցի՛ն էլ.
        -Միայն մեկը
        և - վերջինը..."
    },
    {
      "caption": "ԱՊՐԵԼ",
      "content": "Ապրե՜լ, ապրե՜լ, այնպե՛ս ապրել,
        Որ սուրբ հողըդ երբեք չզգա քո ավելորդ ծանրությունը:
        Ապրե՜լ, ապրե՜լ, այնպե՛ս ապրել,
        Որ դու ինքդ էլ երբեք չզգաս քո սեփական մանրությունը:
        Ու թե հանկարծ անպետքություն քեզ համարես,
        թե ինքըդ քեզ արհամարհես
        ու համառես,
        քեզ հետ վիճի՛,
        քեզ չզիջի՛,
        համբերատար քեզ հետ խոսի՜,
        հակառակո՛ւմ քեզ համոզի
        ինքը... հզոր Հանրությունը...

        Ապրե՜լ, ապրե՜լ, այնպե՛ս ապրել,
        Որ ուրիշի խինդով խնդաս,
        Որ ուրիշի ցնծությունով
        Ինքդ էլ ցնծաս, ինքդ էլ թնդաս:

        Լինես, մնաս ամենքի հետ,
        Նրանց կամքին հպատակվես,
        «Ես»-դ խառնես մեծ «մենք»-ի հետ,
        Նրանց ցավով լուռ տապակվես:

        Տրվես նրանց լույսի նման
        Եվ չխաբես՝ հույսի նման:
        Արշալույսի նման բացվես
        նրա՛նց համար,
        Վերջալույսի նման բոցվես
        նրա՛նց համար:
        Թե լաց լինես՝ նրանց համար,
        Թե բաց լինես՝ նրանց համար:
        Եվ հա՜ց լինես նրանց համար՝
        հոգևոր հա՛ց,
        Քեզ նրանցով կյանքում զինես
        Եվ նրանցով կյանքում լինես
        ոգևորվա՜ծ:
        Եվ նրանցով կյանքում լինես
        թույլ կամ ուժեղ,
        Եվ նրանցով կյանքում լինես
        բույլ կամ մժեղ,
        Թշվառ՝ ինչպես անապաստան,
        Հարուստ՝ ինչպես լայն տափաստան...

        Ապրե՜լ, ապրե՜լ, ապրել այնպե՛ս,
        Որ նրանց հետ մթնես-ամպես
        Եվ նրանց հետ շանթարձակվես.
        Մեկտեղ հանկարծ ընդարձակվես,
        Մեկտեղ դառնաս գունդուկծիկ.
        Մեկտե՜ղ բացվես, մեկտե՜ղ փակվես՝
        Ինչպես նամակ և կամ բացիկ...

        Ապրե՜լ, ապրե՜լ, ապրել մեկտե՛ղ,
        Կյանքդ խառնել նրանց կյանքին,
        Տառապանքդ՝ տառապանքին,
        Ջանքդ՝ ջանքին,
        Ցանքդ՝ ցանքին,
        Եվ ենթարկվել նրանց կամքին,
        Նրանց կամքն էլ քեզ ենթարկել,-
        Դառնալ և՛ շանթ, և՛ շանթարգել..."
    },
    {
      "caption": "ԵՐԳԵԼ",
      "content": "Ա՜խ, թե երգելիս
        Զրընգալ, ինչպես բահը ջրտուքի,
        Ինչպես մանգաղը ցորենի արտում,
        Դղրդալ, ինչպես ջաղացի ջրտուն,
        Եվ լռել, ինչպես ստվերը շոգին:

        Իսկ դուք լսե՞լ եք՝
        Ինչպես է երգում քամին նեղ ձորում,
        Մեղրի կաթիլը ինչպես է ծորում,
        Ինչպես է խոտը կրծում ճագարը,
        Ինչպես է լիզում հորթն աղաքարը,
        Ինչպես է երգում կաքավն իր «կղա»-ն,
        Ինչպես է երգում խաղացող տղան...

        Դուք չե՞ք մտածել.
        Կարծես Էոլյան մի նոր քնար է
        Սյունից սյուն ձգվող հեռագրի լարը:
        Ա՜խ, եթե գտնել
        Այդպես երգելու դյուրին հնարը...
        Ա՜խ, եթե երգով լալ այնպես, ինչպես ծառերը խեժով,-
        արցունքո՜վ բուժող,-
        Եվ սպիանալ, ինչպես ջրերը կանաչ ջրմուռով,-
        անցած մրմուռո՜վ...
        Երգել ջրի պես՝ մերթ գահավիժող,
        Նեղլիկ քարափից բաց հովիտ խուժող՝
        Անգիտակ իր իսկ ահեղ մռունչին,
        Մերթ էլ փոխարկված տարտամ մրմունջի՝
        դանդաղ նեղվելով
        ու ներս մղվելով
        իրենի՛ց ծնված,
        իրենո՛վ սնված
        խարդախ սառույցից,-
        երգել ջրի պես՝
        Մերթ էպիկական մանրամասնությամբ,
        ու մերթ թռուցիկ...

        Իսկ եթե երգել,
        Ինչպես ալիքը փոթորկված ծովո՞ւմ,
        Եվ նվագակցել,
        Ինչպես կաթիլը մութ քարանձավո՞ւմ:

        Իսկ դուք լսե՞լ եք՝
        Լցված սափորից ի՜նչ նվագով է
        պաղ ջուրը չռում.
        Ի՜նչ անկրկնելի եղանակով է
        թեյնիկը եռում...

        Ա՜խ, եթե հնչել գովերգի նման՝
        Երբ մանուկների բոբիկ ոտներից թեկուզ պղտորված՝
        Բարի առուն է գոհունակ ճողփում.
        Ա՜խ, եթե հնչել եղերգի նման՝
        Երբ սիրած կինը իր հանկարծ զոհված մարդուն է ողբում:
        Ա՜խ, եթե երգել եղեգնի նման՝
        Երբ վեր է կենում քունն առած քամին-
        ցանկացած ժամին...

        Իսկ թե տրորվել՝
        ավազի՛ նման,
        և ոչ թե վազի:
        Իսկ թե օրորվել՝
        օրորոցի՛ պես և ոչ թե պատի,
        և այն ծոցի՛ պես,
        որ ուռճանում է մայրական կաթից:
        Եթե գալարվել՝
        ոչ թե օձի՛ պես,
        այլ շեկ բոցի՛ պես:
        Եթե դալարվել՝
        աղջըկա ճկուն իրանի նման:
        Եթե խելառվել՝
        ավելի լավ է անհաջող սիրուց:
        Եթե ոլորվել՝
        այն թելի նման,
        որ շուլալվում է կախարդիչ կնոջ
        վզի կոճակում:
        Եթե գլորվել՝
        այն լուրի նման,
        որ գերված երկրին
        սեփական բախտի տեր է հռչակում:
        Եթե մոլորվել՝
        այն տուղտի նման,
        որ կանաչում է ծառի փչակում...

        Եթե ենթարկվել՝
        ինչպես երակը արյան մղումին.
        Եթե ուղարկվել՝
        աստղերից եկած պայծառ լույսի՛ պես.
        Եթե քողարկվել՝
        ապա հույսի՛ պես.
        Եթե ընդգրկվել՝
        զորասյունի մեջ, որ ստրկացած երկիր է փրկում
        և ոչ թե մարդկանց լեզվից է զրկում.
        Եթե վիճարկվել՝
        վիճարկվել իբրև խոր ճշմարտություն.
        Ու եթե զարկվել՝
        տագնապի ժամին ահազանգի պես.
        Ու եթե զրկվել՝
        ապա սուտ փառքից, ոչ թե ամոթից.
        Ու եթե լլկվել՝
        բաժանման ցավից, ոչ թե թշնամուց.
        Ու եթե լալկվել՝
        արհամարհանքից և ոչ թե վախից.
        Ու եթե ծլկվել՝
        ինչպես անձրևը ճաքճըքած արտում.

        Իսկ թե իմանալ՝
        ինչպես արևը իր ծագման պահը.
        Ու թե զարմանալ՝
        ո՛չ թե լավ բանից, այլ միայն վատի՜ց.
        Թե ընդարմանալ՝
        որպեսզի նորի՛ց, կրկի՜ն թարմանալ.
        Թե ընդդիմանալ՝
        նաև անցողիկ հաջողությանը.
        Ու թե դիմանալ՝
        ապա դիմանալ
        ժամանակների խիստ քննությանը...

        Երգե՜լ ու... մեռնե՛լ,
        Ու եթե մի օր կասկած հարուցել,
        Ապա բուրավետ այն հոտերի՛ պես,
        Որ մի ժամանակ սուր են զգացվել,
        Դրա համար էլ արդ չեն զգացվում.
        Ու եթե մի օր դժվար հասկացվել՝
        Ապա հինավուրց այն տոտեմի՛ պես,
        Որ մի ժամանակ լավ էր հասկացվում:
        Ու եթե մաշվել՝
        Ապա հեսանվող մի դանակի՛ պես.
        Եթե ետ քաշվել՝
        Հաղթանակ տարած մի բանակի՛ պես.
        Եթե չհիշվել՝
        Չքնաղ լեգենդի հեղինակի՛ պես...
        Ու եթե հիշվել՝
        Ժողովրդական եղանակի՜ պես... "
    },
    {
      "caption": "ՄԻ ՊԱՀ ԶՂՋՈՒՄ ԵՄ",
      "content": "Ես օգնեցի բոլորին, ես ինձ միայն չօգնեցի,
        Կորով տվի ամենքին, միայն ինքս հոգնեցի։

        Խորհուրդներով իմ խելոք խելք հավաքած գնացին
        Քանի՜- քանի՜սը կյանքում - ե՛ս էլի գիժ մնացի։

        Ով հանդիպեց՝ ստացավ մի թաս գինի ինձանից,
        Լոկ ես գինի չըմպեցի իմ սեփական հնձանից։

        Ի՞նչ եմ եղել ողջ կյանքում՝ հարսանքավոր ու քավոր,
        Մինչ ամենքից ավելի ինձ էր օջախ հարկավոր։

        Վստահեցին ոմանք ինձ - հոգիս դարձավ գաղտնարան,
        Վստահեցի շատերին - գաղտնիքս առան ու տարան։

        Ու զղջում եմ ես մի պահ. սեր ու բարիք եմ ցրել,
        Մինչդեռ պետք էր սեր հայցել, իսկ բարիքը՝ վաճառել…"
    },
    {
      "caption": "ԳՈՎԵՐԳՈՒՄ ԵՄ",
      "content": "Գովերգում եմ այն խարույկը, որ բնա՜վ չի մտահոգվում,
        թե իր մահն է իր իսկ բոցը:
        Գովերգում եմ ես այն մորը,
        որը
        ծնում և չի հոգում,
        Թե ո՞ւր պիտի տեղավորի առանց այն էլ նեղ սենյակում
        նորածընի օրորոցը:
        Գովերգում եմ ես այն օրը,
        որը
        գալիս
        ու տալիս է,
        Ինչ երազել-տենչացել են ձիգ տարիներ:
        Գովերգում եմ ես այն նորը,
        որը
        ոչ ոք չի հորինել...

        Գովերգում եմ ես այն լավը,
        Որ մեռնում է նրա մասին չցավելուց,
        Եվ այն ցավը,
        Որ ծնվում է շատ սիրելուց.
        Եվ այն սերը, որ ո՛չ կույր է,
        Ո՛չ էլ՝ դիտմամբ՝ ակնոցավոր.
        Գովերգում եմ և այն լուսե գաղափարը,
        Որ չի դառնում նեղ կաղապար.
        Այն կասկածը, որ ծնվում է հեգնող ցավով,
        Հետո դառնում մի անկասկած ճշմարտություն
        Ու բաց անում նոր ճանապարհ...
        Գովերգում եմ այն երա՛շտը, որ մղում է ջրանցք շինել,
        Այն ջրա՛նցքը, որ չի շինվում արյան գնով,
        Այն արյո՛ւնը, որ թափվելիս զուր չի թափվում,
        Այն թափվե՛լը, որ վերստին հավաքվելու հնար ունի,
        Այն հնա՛րը, որ չի խաբում,
        Այն խաբե՛լը, որ մղում է չեղած ճիշտը որոնելու,
        Որոնո՛ւմը, որ ի վերջո չի հասցընում մոլորումի,
        Մոլորո՛ւմը, որ ակամա վերջանում է մի նոր գյուտով...

        ...Եվ, վերջապե՛ս, գովերգում եմ գովերգումը:
        Թող բա՜ն լինի գովերգելու..."
    },
    {
      "caption": "ՀՅՈՒՐԱՍԻՐՈՒՄ ԵՄ",
      "content": "Հյուրասիրում եմ
        Ձմռան վերջերին՝ խաղողի ճութով,
        Եթե չեք ճաշել՝ կաքավի ճուտով,
        Որին, հավատա, ես չեմ սպանել:
        Պատիվ եմ անում,
        Ո՛վ քաջ սպաներ,
        Ձեզ՝ արձակուրդով,
        Ծեր պատմաբանիդ՝ այնպիսի նյութով,
        Որ կնախանձեր և Հերոդոտը:

        Թե հին տանձենին հյութի կարոտ է՝
        Հյուրասիրում եմ անարատ հյութով:

        Թե աշխատանքից հոգնել ես, խնդրե՛մ,
        Հյուրասիրում եմ կենարար մութով:

        Եթե փող չունես և առիթ չունես՝
        Չգիտես ինչպես ուրախացընես
        Կնոջդ սիրած,
        ի՞նչ է հարկավոր,
        Ինձ համար հեշտ է, խնդրե՛մ, ի՜նչ կա որ՝
        Հյուրասիրում եմ քեզ... մարտի ութով:

        Ով առանց այն էլ շատ է սպասել՝
        Հյուրասիրում եմ վերահաս «շուտ»-ով:
        Հյուրասիրում եմ արտերին պուտով,
        Արտերին... վա՜յ, չէ՛... ծովի՛ն կարկուտով,
        Եվ ի՜նչ կարկուտով.
        Որ նա չհալվի՝ դառնա մարգարիտ,
        Եվ ողջը հասնի ծովի արքային՝
        Հողածին մարդուն...

        Քեզ ի՞նչ տամ, ասա՛, խռոված բալիկ.
        Կուզես՝ պաղ ալիք,
        Կուզես՝ խաղալիք:
        Չէ՛, հյուրասիրեմ ես քեզ խտուտով,
        Իսկ խռով զույգին՝ ճիտով-խտիտով,
        Լռակյաց ձորին՝
        երգող արտուտով,
        Հոգնած հնձվորին՝
        արևամուտով,
        Ջրով՝ ծարավին,
        Սառած հյուսիսին՝ օդով հարավի,
        Պառավին՝
        երկար ու անվիշտ կյանքով,
        Կյանքին՝ խնդությամբ և ուրախությամբ,
        Ուրախությանը ոչ թե թռիչքով,
        այլ տևողությամբ,
        Կախյալ լուսնյակին՝ սեփական լույսով,
        Կախյալ գաղութին՝ փրկվելու հույսով,
        Հույսին՝ կատարմամբ...

        Հյուրասիրում եմ
        Անզավակ մարդուն՝ երազած որդով,
        Ով չունի և տոհմ՝ քառասուն պորտով,
        Փոքըր աշխարհին՝ մեծ ժողովրդով,
        Ցորենի արտին՝ աննշան հարդով,
        Շալ դարձած բրդով՝
        գառնուկին անծին,
        Առաջին վարդով՝
        ժամադրվածին,
        Ձախորդ ձկնորսին՝ հաջողակ կարթով,
        Ձախորդ որսորդին՝
        լեցուն թակարդով,
        Պառավ օրիորդին՝
        հոյակապ մարդով,
        Թունդ խաղամոլին՝
        Երկրի քարտեզով և ոչ թե քարտով.
        Այն բաղաձայնին,
        Որ գեթ մի անգամ երգել է ուզում՝
        ուժեղ կոկորդով.
        Այն պառավ տատին, որ վերջի՜ն անգամ
        Կով է երազում՝
        խորոտիկ հորթով.
        Այն կիրթ կրիային, որ գիտի իրեն
        Փշեր չեն սազում՝
        ջրարջի մորթով...

        Հյուրասիրում եմ մի վերջին անգամ
        Գաղտնիք պահ տվող հուզված սրտերին
        Ինձ նման ձրի ու թանկ լոմբարդով,
        Իսկ գեղեցկուհուն՝ ինձ նման ճորտով,
        Ինձ նման ճորտին՝ մի շռայլությամբ,
        Որ չունի և վերջ,
        Վերջին՝ սկիզբով,
        Սկզբին՝ հարմար շարունակությամբ,
        Որ ունի նաև... չափի զգացում:

        Հյուրասիրում եմ ես ինձ էլ նույնով՝
        չափի զգացմամբ..."
    },
    {
      "caption": "ՀԱՅՏԱՐԱՐՈՒՄ ԵՄ",
      "content": "Օդում լավ ձե՞ռք է մնացել կախված՝
        սիրո՛վ կսեղմեմ.
        Անարատ սի՞րտ է զուր տեղը դաղված՝
        ցա՛վը կմեղմեմ.
        Սրբատաշ քա՞ր է լուռ ընկած գետին՝
        կդնեմ պատի՛ն.
        Թե հալոցք է պետք՝ սառույց էլ լինեմ՝
        կդառնամ կաթիլ.
        Թե թանաք է պետք փրկարար գործին՝
        Ի՜նչ թանաք, կտամ արյո՛ւնըս անգամ,
        Թե նոր զոհ է պետք ընդհանուր գործին՝
        Այդ ո՞ւմ եք փնտրում, ես արդեն հո կամ:

        Նաև ասում եմ.
        Գերադասում եմ կրակից հեռու մի փոքր մրսել,
        Քան այրվել նրա մոտիկությունից.
        Եվ հրաժարվել հյուրասիրվելու սուր ցանկությունից,
        Քան դժվարությամբ կերածս մարսել...

        Հայտարարում եմ.
        Միայն ընդհանուր հայտարարում են
        Ճշտվում - ճշգրտվում տրված թվերը,
        Թռիչքի մեջ են փորձվում թևերը,
        Մարմնի ձևերը՝
        լոկ մերկանալիս,
        Անգին նվերը՝
        լոկ ստանալիս,
        Լոկ ճուտ հանելիս՝
        Թռչունի առողջ կամ լակ ձվերը
        Թռչուններն իրենք՝
        Երբ սկսվում է նրանց չվելը...

        Հայտարարում եմ.
        Չե՜մ պրծնի երբեք կնոջ նազանքից,
        Իսկ նազուտուզից հոգնել եմ վաղուց...
        Չե՜մ ելնի երբեք խորունկ ակոսից,
        Խորամանկ փոսից զզվել եմ վաղուց....
        Չե՜մ հոգնի երբեք մարմնի մարզանքից,
        Մտքի մարզանքից հոգնել եմ վաղուց...

        Հայտարարում եմ.
        Իմ փորձված մետրը երբեք չեմ փոխի
        անորոշ թիզով,
        Փորձված բանջարն իսկ երբեք չեմ փոխի
        անծանոթ մսով:
        Միջնադար ընկնեմ,
        Թե բռնակալ է իմ շահնշահը՝
        չեմ դառնա վեզիր,
        Ես նրա համար ոչ թե շքեղ գորգ -
        Չեմ դառնա անգամ և մաշված խսի՜ր...
        Ապագա ընկնեմ՝
        Եթե հանդիպեմ գայլ ու աղվեսի,
        տուզի և տզի,
        Գործուղում կառնեմ, կվերադառնամ
        Քսաներորդի այս ծանոթ կեսին...

        Հայտարարում եմ, օ ո՜չ, խնդրում եմ.
        -Գործուղում տվեք ապագա գնամ..."
    },
    {
      "caption": "ԱՏՈՒՄ ԵՄ",
      "content": "Ատում եմ ձյունը՝
        Թե նա տեղում է ամառվա կեսին,
        Եվ մահն եմ ատում՝
        Թե հյուր է գալիս աղջըկատեսին,
        Մահից ոչ պակաս՝
        Եվ ա՛յն քողարկված մենատընտեսին,-
        Նրա՛ն ու նրա՜նց,
        Ովքեր ուրիշի շեն տունն են քանդում՝
        Իրենց պետք եկած գերանի համար,
        Ովքեր ուրիշի ծառերն են ջարդում՝
        Մի բուռ չհասած ծիրանի համար,
        Ովքեր համայնքի ծովից են խոսում,
        Բայց դեպի իրենց լճակն են հոսում...

        Ատում եմ նաև այն խելոք սուսիկ - փուսիկությունը,
        Որտեղ դժվար է տարբերել անգամ երեսն աստառից,
        Եվ այն հարկադի՛ր, ոչ թե ի ծնե կուզիկությունը,
        Որ ստացվում է... ցած առաստաղից:

        Ատում եմ նաև այն նեղ կոշիկը,
        Որ աքցանի պես ոտքերդ է բռնում,
        Իսկ հոգուդ վրա կոշտուկ է դառնում...

        Ա՛յն գործն եմ ատում,
        Որ ոչ թե գործ է, այլ ծանըր հանցանք,
        Ա՛յն փորձն եմ ատում,
        Որ մարդկանց գլխին դառնում է փորձանք,
        Ա՛յն դավանանքը,
        Որ վերջ ի վերջո փոխվում է դավի,
        Գլխացավանքը,
        Որ փոխարկվում է սուր գլխացավի...

        Խավարն եմ ատում, եթե խավարում
        Ո՛չ միտք է ծնվում և ո՛չ էլ զավակ:
        Եվ լույսն եմ ատում, թեկուզև պայծառ,
        Թե չի հանդուրժում մինչև իսկ շվաք...

        Ի՞նչ խոսքեր ասեմ այն ձեռագըրին,
        Որ չի հասկացվում, բայց կարդացվում է:
        Ատե՞մ, թե խղճամ այն տարեգըրին,
        Որ նյութ է սարքում,
        Ոչ թե հավաքում:
        Խղճա՞մ, թե ատեմ այն տարագըրին,
        Որ միշտ ապրում է... իր հայրենիքում...

        Թո՜ւհ, ինչքա՜ն բան կա կյանքում ատելի,-
        Ես չգիտեի..."
    },
    {
      "caption": "ՉԵՄ ՀԱՐԳՈՒՄ",
      "content": "Մինչ տարին ունի տասներկու ամիս ու չորս եղանակ,
        Տասներկու անգամ սա եղանակ է մի օրում փոխում:
        Եթե դուք պետք եք և, դիցուք, նույնիսկ հաշիշ եք ծխում,
        Նա էլ է ծխում, որպեսզի հանկարծ... դուք չնեղանաք:
        Ի՜նչ էլ նվագեն՝ նա է պարողը,
        Ի՜նչ էլ կարել տան՝ նա է կարողը,
        Ո՛ր ծառն էլ ցույց տան՝ նա է քարողը:
        Հարգո՞ւմ եք նրան:

        Իսկ հապա սրա՞ն,
        Որ ասես լինի առածի պարան.
        Հապա փո՛րձ արա ու ցա՜խ դիր վրան...

        Չեմ հարգում շանն էլ, որին չար տերը
        Անտեղի տեղը որքան ծեծում է,
        Այնքան նա լիզում տիրոջ ոտերը՝
        Իրեն տրորո՜ղ-ջարդո՜ղ ոտերը,
        Եվ կծելու տեղ լոկ կաղկանձում է.

        Եկեք միասին չհարգենք նրա՛նց,
        Ովքեր սերտում են և ոչ թե դատում,
        Ճառո՜ւմ են - բնավ չե՛ն կշռադատում.
        Ովքեր չեն ջոկում ո՛չ թացը չորից,
        Ո՛չ էլ տարբերում անդունդը ձորից.
        Ովքեր գրածի տառն են ընթերցում,
        Ովքեր քնածին մեռած են կարծում,
        Ովքեր կարծում են
        Ծուխը՝ հըրաբուխ,
        Իսկ լացը՝ հարբուխ...

        Չեմ հարգում նաև ա՛յն նորությունը,
        Որ վաղեմության նոր տարբերակն է,
        Ա՛յն չորությունը.
        Որ չի տարբերվում անգթությունից,
        Անհուն թվացող ա՛յն խորությունը,
        Որտեղ աճում է եղեգն ու ջրմուռ,
        Եվ հիմարավուն ա՛յն բարությունը,
        Որ մոռանում է կսկիծ ու մրմուռ...

        Հարգած չունենամ ա՛յն ծերությունն էլ,
        Որ իմաստնության նույնիսկ բո՜ւյր չունի:
        Հարգած չունենամ ա՛յն ծռությունն էլ,
        Որ Սասնա ծռից մի նշո՜ւյլ չունի,
        Եվ հնարավոր ա՛յն հարությունը,
        Որ ավարտվում է լոկ... համբարձումո՜վ,
        Ո՛չ թե մարդկանց մեջ վերադարձումով...

        Ե՛վըս մի անգամ չհարգեմ նրանց,
        Ովքեր մտնում են հոտած գաղջ անկյուն,
        Երբ կարող էին թարմ օդում մնալ,
        Թեկուզև այնտեղ մի փոքր մրսել
        (Այդտեղ եմ հասել
        Երբեմըն ես է՛լ)...
        Ովքեր մթնում են,
        Երբ կարող էին միշտ մնալ լուսե,
        (Ինձ էլ երբեմըն խավարն է գրկում)...
        Ովքեր վատնում են
        Իրենց ուժերը փսփըսուքի մեջ,
        Մինչ կարող էին բարձրաձայն խոսել
        (Երբեմըն նաև ես ի՛նձ չեմ հարգում)...

        Երբեմըն նաև ես ի՜նձ չեմ հարգում..."
    },
    {
      "caption": "ՎԻՃՈՒՄ ԵՄ",
      "content": "Ես վիճում եմ,
        մե՜կ է՝ ո՛ւմ հետ,
        Ինքըս ի՞նձ հետ,
        Թե՞ ուրիշի:
        Իսկ դու մի պահ ակա՛նջ արա
        Ու լա՜վ հիշիր:

        Ես վիճում եմ և աստղերից լավերի՛ հետ,
        Եթե նրանք տալիս են մեզ աղո՜տ մի լույս,
        Բայց ո՛չ կրակ...

        Ես վիճում եմ կանաչների ծովերի՛ հետ,
        Եթե նրանք դաշտում փտում,
        Բայց չեն մտնում
        Ո՛չ մի մարագ:

        Ես վիճում եմ զավակի հետ,
        Ա՛յն զավակի,
        Որ իր մորը փող է տալիս դատարանով...

        Ես վիճում եմ ավագի հետ,
        Ա՛յն ավագի,
        Որ կրտսերից ինքը պիտի խելք հավաքի,
        Մինչդեռ նրան իր ետևից
        Քարշ է տալիս հաստ պարանով...

        Ես վիճում եմ շվաքի հետ,
        Ա՛յն շվաքի,
        Որ արևից թունդ է վառում:

        Ես վիճում եմ նվագի հետ,
        Ա՛յն նվագի,
        Որ բոլորին զզվացըրել,
        Բայց և այնպես չի դադարում...

        Պիտի վիճեմ
        Եվ երգի՛ դեմ,
        Թե բռնի են երգել տալիս խեղճ երգողին.
        Եվ բերքի՛ դեմ,
        Թե չի սնում բերք ու բարիք հավաքողին.
        Եվ վերքի՛ դեմ,
        Թե չի բուժվում, այլ վարակում,
        Եվ ներկի՛ դեմ,
        Թե ծածկում է, չի՛ նորոգում...

        Ես չվիճե՞մ
        Ա՛յն կրքի դեմ,
        Որ չի ծնում մի նոր որդի,
        Այլ պարզապես զուր վատնում է.
        Ա՛յն գրկի դեմ՝ հուդայական,
        Որ մատնում է...

        Ասե՛ք, ինչպե՞ս դեմ չխոսեմ
        Ա՛յն պիտակին,
        Որ չի սազում, բայց կպչում է և չի պոկվում.
        Ա՛յն շիտակին,
        Որ դիմակներ փոխելով է մտահոգվում.
        Ա՛յն դիտակին,
        Որ քնած է.
        Ա՛յն կտակին,
        Որ գնված է...

        Նորի՜ց վիճեմ՝
        ա՛յն բախտի հետ,
        Որ գալիս է, գալը բարի՜,
        Սակայն ու՞ր է - տե՜ղն է պարապ:

        Նորի՜ց վիճեմ՝
        ա՛յն թխպի հետ,
        Որ կուտակվում բոլոր տարին,
        Բայց չի դառնում տեղատարափ...

        Վիճեմ նաև ա՛յն մութի դեմ,
        Որ կուրացնո՜ւմ - ա՛չք չի շոյում,-
        Մթնա՜ծ վիճեմ.
        Ա՛յն բութի դեմ,
        Որ կարծում է՝ շեշտ է դարձել,-
        Շեշտվա՛ծ վիճեմ.
        Ա՛յն կուտի դեմ,
        Որ ցորեն էր մի ժամանակ,
        Սրսո՜ւռ ցորեն,-
        Վիճեմ լացո՜վ.
        Ա՛յն ճութի դեմ,
        Որ չի ուտվում,
        Ոչ էլ դառնում արդար գինի,-
        Հարբա՜ծ վիճեմ.
        Ա՛յն փուտի դեմ,
        Որ ինքն իրեն սերտ է կարծում,-
        Իզո՜ւր վիճեմ.
        Ա՛յն տուտի դեմ,
        Որ տո՜ւտ չունի՝
        Որ անծայր է այս վեճի՛ պես,-
        Վիճեմ անվե՜րջ...

        Վիճեմ նաև ա՛յն վեճի դեմ,
        Որի բերած օգո՞ւտն է շատ, թե՞ վնասը՝
        Ես չգիտե՜մ... "
    },
    {
      "caption": "ՍԱՐՍՌՈՒՄ ԵՄ",
      "content": "Սարսռում եմ
        Հալվող-հալվող քո հպումից
        Ու պաղ քամուց,
        Եվ ա՛յն մտքից,
        Թե կարող եմ քեզ կորցընել...

        Թրթըռում եմ
        Բաց աչքերով խարխափումից,
        Փակ թշնամուց
        Եվ ա՛յն մտքից.
        Որ կարող եմ շատ շոյելուց
        Թռչնակի պես քեզ մեռցընել...

        Դողդողում եմ
        Որդո՛ւս վրա
        Եվ քո սիրո՛,
        Բախտի՜ վրա իմ տարագիր ժողովրդի...

        Թպըրտում եմ
        Սրտի՜ նման..."
    },
    {
      "caption": "ՀԻԱՆՈՒՄ - ՀՐՃՎՈՒՄ ԵՄ",
      "content": "Ես հիանում - հրճվում եմ՝
        Ե՛վ քուն մտած քարափով,
        Ե՛վ արթնացնող տարափով.
        Մանուկների և՛ խաղով,
        Ե՛վ կրկըրան ծիծաղով,
        Որից նրանք ո՛չ հոգնում,
        Ո՛չ կարող են հագենալ:

        Ես հիանում - հրճվում եմ՝
        Մինչև անգամ և անհամբույր մետաղով,
        Եթե արդեն առյուծ կըտրած՝
        Հալոցքի մեջ շեկ է նա,
        Բայց և գիտես, մե՜կ է, նա
        Ա՛յ - ա՛յ պիտի՝ կատու դարձած՝ լուռ հոսի,
        Դառնա կալսիչ,
        Տպագըրիչ մեքենա,
        Ինչպես նաև շքանշան հերոսի,
        Նույնպես կնոջ ու հարսի
        Կրքոտ վզնոց,
        Փառավորվող լանջափակ,
        Խանդոտ գոտու փակ ճարմանդ...

        Ես հիանում - հրճվում եմ՝
        Տարբեր վարքի
        Ու բարքի տեր գետերի
        Խելացնոր ու մարմանդ,
        Լուրջ ու կայտառ հոսանքով՝
        Ինչպես կանանց ոտերի
        Կտկտացող նազանքով,
        Որոնց հետքը փոշեթաթավ մայթերին
        Շատ է նման ծանոթ կախման կետերի...

        Ես հիանում - հրճվում եմ՝
        Երկինք մաքրող որոտով,
        Գառնուկների նոր հոտով
        Կարկատանված արոտով,
        Մինչև անգամ և սերմնաթափ առէջքով-
        Միայն՝ տակը հող լինի,
        Մինչև անգամ նաև լվի թռիչքով-
        Միայն՝ թռի՜ք թող լինի...

        Թե չեք հաշվի անհամեստ
        Ու չեք գտնի անհարմար՝
        Ինքըս ինձնից անջատվում
        Ու հրճվում եմ մի քիչ նաև ինձանով՝
        Երբ որ ինքըս ինձանից
        Հոտն եմ առնում ինքնայրմա՛ն,
        Սուրբ քըրտինքի՛,
        Եռեփ եկող հնձանի՜..."
    },
    {
      "caption": "ԵՆԹԱԴՐՈՒՄ ԵՄ",
      "content": "Ես կարող եմ ենթադըրել,
        Թե այս ջուրը ոչ թե պղտոր, այլ վճիտ է:
        Ես կարող եմ ենթադըրել,
        Թե հոյակապ ապարանք է այս խրճիթը:
        Ես կարող եմ ենթադըրել,
        Թե այս ծուխը
        Գոլորշացող քարածուխ է,
        Եվ այս կարմիր ճոթը բարակ
        Ոչ թե լաթ է, այլ բոց - կրակ...

        Ես կարող եմ ենթադըրել, թե ինձ մոտ ես,
        Թեպետ և մեզ սար ու ձորեր են անջատում:
        Ես կարող եմ ենթադըրել,
        Թե դու համեստ-ամաչկոտ ես,
        Մինչդեռ իրոք՝
        Ինձ պարզապես չե՜ս նկատում...

        Ես կարող եմ ենթադըրել,
        Թե այս քունը արթնություն է,
        Եվ այն ծանըր պարտությունը
        Չտեսնըված հաղթություն է.
        Թե այս տանձը... մեծ սափոր է,
        Եվ հանդես է այս... թափորը.
        Թե այս լեռը... մի շուռ տրված հսկա փոս է
        Եվ մի փոքրիկ ինքնահոս է
        Իմ այն մատը,
        Որ կոչվում է, կարծես, ճկույթ...

        Ես կարող եմ ենթադըրել,
        Բայց ի՜նչ օգուտ..."
    },
    {
      "caption": "ԽՈՍՏԱՆՈՒՄ ԵՄ",
      "content": "Խոստանում եմ
        Լինել ո՛չ թե հարկհավաքը,
        Այլ զավա՜կը
        Դժվար դարի,
        Ինչպես նրան՝ և ինքըս ինձ
        Հավե՜տ մնալ հավատարիմ.-
        Թեկուզ կրել և մահացու ցավը դարի,
        Թեկուզ նույնիսկ կյանք արժենա դավը դարի,
        Մեռնելիս էլ ո՛չ թե տանել,
        Այլ կտակե՜լ լավը դարի.
        Լինել բոցը նրա հրի,
        Բերք հասցընող նրա տոթը,
        Ո՛չ թե նրա անցնող քամին ու մոխիրը,
        Լինել նրա ո՛չ չորացած,
        Ո՛չ էլ անգամ կանաչ խոտը,
        Որով սնվում,
        Որին նաև կոխկըրտում է հոծ նախիրը.
        Լինել նրա բո՜ւյրը, հո՛տը,
        Հոտը,
        որին
        Ո՛չ մի սմբակ,
        Ո՛չ մի կճղակ
        Կամենա էլ՝ չի՜ տրորի...

        Խոստանում եմ
        Բաց ճակատով զուր չխփվել հաստ պատերին:
        Ինչի՞ համար.
        Էլի՛ պատը կմնա պատ,
        Կպակասի մի լավ ճակատ:

        Խոստանում եմ
        Չբարձրանալ ու չքայլել ձիգ տարիներ
        Իմ ոտերի
        Խեղճ թաթերին:
        Ինչի՞ համար.
        Այն, որ չկա՝
        Չի՜ երևա...

        Համաձայն եմ, որ սագերը նկատելի
        Ինչ-որ բանով ազգակից են և բադերին:
        Բայց սագը՝ սագ,
        Բադը բադ է:
        Ինչո՞ւ խփվել պատեպատ էլ.
        Մի՞թե աչքի արձակուրդ է
        Կամ ուղեղի հանգըստյան օր...

        Լավ չէ՞ արդյոք ապաստանել հին լաթերին,
        Քան նորաձև հագուստ կոչված այն անտերին,
        Երբ որ մարդուն բարձրահասակ
        Հագցընում են մանկան թասակ,
        Մի համառոտ անդրավարտիք,
        Քաղվածքի պես նեղ է գալիս և շապիկը,-
        Ա՛յ շատ որդիք,
        Մա՞րդ ենք կոչվում,
        Թե՞ կապիկ ենք...

        Կարգ ու կանոն պահպանելու մտքից մղված՝
        Ընդդեմ գոռոզ - անկարգապահ անհատների՝
        Չե՛մ ստիպի ճնճղուկներին ու ծտերին
        Աշնան վերջին չվել հարավ,-
        Էհ, ի՜նչ դառավ.
        Ծիտը ես եմ՝ չե՜մ կամենում...

        Նաև պիտի ձեզ խոստանամ
        Երբեք հոգով, ձեռքի նման, չկոշտանալ.
        Թե շատ թանկ եմ ու շատ դժվար՝
        Չէժանանալ ու հեշտանալ.
        Խաբվածության խումից հետո
        Ինչպես պետք է զգաստանալ
        Ու դրանից չվշտանալ.
        Չխստանալ հնազանդի, խոնարհի դեմ.
        Հանգստանա՛լ,
        Բայց ոչ երբեք այլոց մեջքին.
        Ճամփա՛ բանալ
        Եվ հույսի դո՛ւռ,
        Դավադրությո՛ւն
        Ու փակ աչքե՜ր.
        Տքնել-ջանալ՝
        Ո՛չ թե փողով կամ պատվերով,
        Այլ ակամա ինքն իրենից անջատվելով՝
        Ինչպես հրից ջերմությունը...

        Ի՞նչ խոստանամ.
        Եթե լեռ եմ՝ դա՛շտ չեմ դառնա,
        Ոխերիմ եմ՝ հա՛շտ չեմ դառնա,
        Թե սրբության ավազան եմ՝
        Ի՜նչ լվացքի - և խմորի՜ տաշտ չեմ դառնա...

        Չե՛մ խոստանում,
        Որովհետև համոզված եմ, հաստա՛տ գիտեմ,
        Որ երբևէ կոխ չեմ բռնի կամ չեմ պարի
        Ուրիշների դեռ նոր թաղած
        Կամ չքաղած
        Մարգերի մեջ ու բոստանում...

        Չե՛մ խոստանում,
        Որովհետև համոզված եմ, հաստա՛տ գիտեմ,
        Որ ինձ նման մարդը երբեք
        Չի զրպարտում - ամբաստանում
        Անմեղ տեղը և ո՛չ մեկին,
        Մինչև անգամ... մարդանման գինու տկի՜ն...

        Բայց, ա՜յ, խնդրե՜մ,
        Խոստանում եմ պարապ մնալ
        Եվ կամ տրվել խաղ ու պարի,
        Քան թե դառնալ ագիտատոր
        Վնասակար գաղափարի:

        Խոստանում եմ զրկվել նաև
        Սուրբ անունից ուղղափառի,
        Քան թե կորցնել ոտքերիս տակ
        Մարդկայնության հողը բարի:

        Եթե անգամ դառնալ թռչուն՝
        Բուի՛ նման, չղջիկի՛ պես
        Ապրել թեկուզ մթին որջում,
        Քան թե դառնալ սիրված... թութակ:

        Ո՛չ մեղ դրեք,
        Ո՛չ համարեք հիմար կատակ.
        Որովհետև շա՜տ են խաբել միամիտիս
        (Լավերն անգամ վատացել են),
        Որովհետև երկրի վրա
        Դրամանենգ մարդիկ այնքա՜ն շատացել են՝
        Ստիպված եմ ոսկին փորձել,
        Ատամներո՛վ ոսկին կրծել,
        Նույնիսկ ոսկի՜ն,
        Էլ ո՜ւր մնաց թե հավատամ
        Դեռ ոսկու տեղ ծախվող խոսքին...

        Հանդիսավոր խոսք եմ տալիս
        Քեզ ուրագե՜լ
        Ու կացինե՜լ,
        Տմարդությո՛ւն,
        Իսկ քեզանով, ճշմարտությո՛ւն,
        Իսկ քեզանով սի՜րտ վարակել,
        Անձրև ու ջուր թե բարակեն՝
        Եվ իմ արյա՛մբ քեզ ոռոգել -
        Վերստեղծել ու նորոգել...

        Խոստանում եմ
        Ոմանց նման իզուր տեղը չխոստանալ..."
    },
    {
      "caption": "ԿԱՐԴՈՒՄ ԵՄ",
      "content": "Ես կարդում եմ և... հասկանում,
        Որ թեպետ և ինձ հերոսի տեղ եմ դնում,
        Բայց շատ հաճախ նրա ճամփից շեղ եմ գնում,-
        Նա խիզախ է, իսկ ես՝ զգույշ,
        Նա գործում է, ես՝ լոկ զգում,
        Նա կարող է, թե տեղը գա,
        Եվ զո՛հ գնալ, անվախ մեռնե՛լ,
        Իսկ ես՝ նրան... լա՜վ ըմբռնել,
        Բայց ո՛չ նրա ճամփան բռնել...

        Հեշտ է, գուցե, գրքեր գրե՜լ՝ ո՛չ թե կարդալ..."
    },
    {
      "caption": "ԾԱԽՈՒՄ - ԱՌՆՈՒՄ - ԲԱՇԽՈՒՄ ԵՄ",
      "content": "Թե ավելորդ գորով ունեք՝
        Տարեք շուկա՜,
        Ես ծախո՜ղ եմ, ո՛չ թե առնող:

        Թե ավելորդ կորով ունեք՝
        Ես կամ ու կամ,
        Էլ ինձնից էլ լավ ձեռք բռնո՞ղ:

        Խե՞լք եք ծախում՝
        Առնողը չեմ,
        Թե գինն անգամ ջրի գին է,-
        Հաջողությա՛ն համն եմ անգամ ես մոռացել,
        Ահա թե ի՜նչ:

        Ելք չե՞ք ծախում՝
        Հազա՜ր ափսոս,
        Թե չէ մուտքը իմ կողքին է,
        Չի պահանջվում և մուտքի տոմս -
        Քիչ է մնում քաշեն թևից:

        Ինչի՜ս է պետք և ձեր երգը,
        Առնող ճարեք՝ ինքըս ծախեմ:
        Դահլիճ լինի կամ լսարան՝
        Այդ ուրի՛շ բան,
        Կառնեմ ե՜ս էլ:

        Ինչի՜ս է պետք ձեր տարերքը,
        Փոխող բերեք՝ ինքըս փոխեմ:
        Հանգի՜ստ փոխեմ իմ տարերքի գոնե կեսը:

        Ո՞վ է այնտեղ համարյա թե ձրի ծախում նահանջ: Ունե՛մ:
        Ինձ հարձակման թափ էլ պետք չէ:-
        Ճարպկությա՜ն պահանջ ունեմ...

        Ո՞վ է այնտեղ ներկեր ծախում,-
        Ներկարա՞ր եմ ու նախշո՞ւմ եմ...

        ...Եվ շատ բաներ,
        Որ չեն ծախվում ու չեն առնում,
        Ես բաշխո՜ւմ եմ:

        Ես բաշխում եմ ազնըվության անցագըրեր,
        Սակայն ո՛չ թե «մի անգամվա»,
        Այլ «մշտական»՝ միանգամայն:

        Ես բաշխում եմ հանդըգնությո՜ւն,
        Ո՛չ ճգնություն
        Անզորության փակ շրջանում,
        Եվ ո՛չ մտքի մթագնություն,
        Այլ տքնությո՜ւն,
        Որ թռիչքով է վերջանում:

        Գութ ու խղճից զրկվածներին՝
        Մինչև անգամ ո՛չ խղճի խայթ,
        Ողորմաբար խի՜ղճ եմ տալիս.

        Ո՜չ թե դեմքի ծամածըռանք,
        Այլ օգնություն աղերսելու ճիչ եմ տալիս՝
        Ցավածներին,
        Անմահություն՝
        Զոհվածներին,
        Ծլարձակում՝
        Բովվածներին,
        Անդավաճան ընկերություն՝
        դավվածներին,
        Բարի գալուստ՝
        չվածներին...

        Համակրությո՞ւն է հարկավոր բարի գործին,
        Եվ մաքրությո՞ւն է հարկավոր միտք ու հոգու,-
        Թեկուզ մտքո՛վ, նույնիսկ հոգո՛վ լոկ կամեցեք
        Եվ... մի՛ քաշվեք-կարկամեցեք,

        Մո՜տ համեցեք...
        Ես ծախում եմ, նաև առնում
        Եվ, հույս ունեմ, ինձ չեք խառնում
        Չարաշահող չարչիներին,
        Թե չէ, գիտե՞ք, ո՛չ թե աստված,
        Չարչինե՜րն էլ ձեզ չեն ների..."
    },
    {
      "caption": "ԳԺՎՈՒՄ ԵՄ",
      "content": "Եվ ինձ լսելով՝
        Կարող են ասել.
        «Գժվե՞լ է, ի՜նչ է».
        Իսկ ես էլ կասեմ.
        «Այո՛, գժվե՜լ եմ,
        Ինչո՞ւ չգժվել»:

        Իսկ գժվելով չե՞ն սիրում ու ատում:
        Իսկ գժվելուց չէ՞ փայտը ճարճատում:
        Առանց գժվելու՝ չկա՛ շահած մարտ:
        Առանց գժվելու՝ չե՛ն ծնի նոր մարդ:
        Մինչև չգժվի՝ ջուրը չի՛ եռա,
        Կեղև չի պատռի հատիկը նռան:
        Ծառե՞րն են փթթում՝
        Գժվա՜ծ են անշուշտ:
        Երկի՞րն է պտտում՝
        Գժվա՜ծ է անշուշտ...

        Սերմերը մինչև կարգին չգժվեն՝
        Բե՛րք չեն դառնալու:
        Թաթերը մինչև կարգին չգժվեն
        Ձե՜ռք չեն դառնալու:

        Բառերն էլ մինչև կարգին չգժվեն՝
        Ե՜րգ չեն դառնալու...

        Ա՜խ, ուր էր թե ես միշտ գի՛ժ լինեի..."
    },
    {
      "caption": "ԴԻՄՈՒՄ ԵՄ ՊԱՀԱՆՋԵԼՈՒ ՊԵՍ",
      "content": "Դո՛ւ, որ գալիս ես մեր մանուկների արդար պահանջով,
        Իբրև պատասխան նրանց սրսըփուն ակնկալիքի.
        Դո՛ւ, որ գալիս ես մրսկան արտերի դողդոջուն կանչով,
        Իբրև պատասխան նրանց կարիքի.
        Դո՛ւ, որ ոտներըդ խճողել ես դեռ անցյալի ցանցով,
        Մինչդեռ ձեռքերըդ մեկնել ես արդեն կանչող գալիքին,-
        Արի՜, Նո՛ր Տարի,
        Գալուստըդ բարի՜:

        Արի՜, Նո՛ր Տարի,
        Բայց... այնպե՛ս արի,
        Որ ատոմական այս ահեղ դարի
        Գոռ ժամացույցը ինքն իրեն լարի
        Մայրացած հարսի սրտատըրոփի համաչափությամբ,
        Եվ նրա անտես սլաքները զույգ
        Իրենց վիրավոր թևաթափությամբ
        Ոչ թե մեզ կրկին
        Քարանձավների անաչ խոռոչը մատնացույց անեն,
        Այլ Տիեզերքի անկոխ դաշտերին
        Մեր զույգ աչքերի հայացքը տանեն...

        Արի՜, Նո՛ր Տարի,
        Բայց... այնպե՛ս արի,
        Որ ավելանա աշխարհի բարին,
        Եվ այդ աշխարհի բախտի վրայով
        Խևորեն ձգված մետաղալարին
        Լարախաղացի ծպտըված տեսքով Չա՛րը չպարի՝
        Ողջ մարդկությանը դնելով ծանոթ ծաղրածուի տեղ...

        Ձյունն է վար իջնում
        Ու ծածկում մայթեր, ծառեր ու թիթեղ:
        Իսկ ուրիշ մի տեղ
        Անձրևն է կրկին
        Երկինք ու երկիր մեկմեկու հինում,
        Կարծես թե հսկա տավիղ է շինում,
        Որի հոսանուտ լարերի վրա
        Իրիկնամուտի տավղահար քամին
        Մրսած մատներով
        Պիտի նվագի հինավուրց տաղեր՝
        Ի վերա սիրո,
        Վասն խնդության,
        Վասն մարդկային ոգու խենթության:

        Անձրևի տեսքով,
        Ձյան կերպարանքով
        Այդ դու ես գալիս:
        Արի՜, Նո՛ր Տարի,
        Գալուստդ բարի՜:
        Բայց... այնպե՛ս արի,
        Որ անձրևը հորդ սրբելով տանի
        Ոչ միայն կեղտը հոգնած մայթերի,
        Այլ նաև փոշին ու մուրը հոգու,
        Այլև խավար խոհ ու խարդախ խոկում,
        Եվ ձյունը իջնի որոգայթների՛,
        Ծանըր ամոթից շիկնած այտերի՛,
        Ուրացումներից դեղնած-ժանգոտած սրտերի՛ վրա
        Եվ իր այդ ճերմակ բարությամբ շռայլ
        Մարդուն մարդու դեմ պարզերե՜ս անի...

        Արի՜, Նո՛ր Տարի,
        Բայց այսպե՛ս արի,
        Եվ ոչ թե այնպե՛ս, որ ձյունը ճերմակ
        Դառնա վարակի սավան ու վերմակ,
        Եվ որ անձրևի ջուրն աստվածային
        Մարդու արյունը ջրի վերածի,
        Ու ճառագա՛յթը, ճառագա՜յթն անբիծ
        Մկըրտվի իբրև մի ահեղ ու պիղծ
        Նոր հիվանդության դիվային անուն,
        Որից մինչև իսկ մահն է մահանում...
        Արի՜, Նո՛ր Տարի,
        Գալուստդ բարի՜:
        Եվ արթնացրո՛ւ քո թնդուն քայլքով
        Ուշ մնացածին,
        Քնով տարվածին.
        Տո՛ւր ապաքինում հոգով ցավածին,
        Հիասթափվածին՝ նոր մի հիացում,
        Սիրասթափվածին՝ մի նոր միացում.
        Ձեռքից հավատը փախուստ տվածին,
        Իբրև Նոր Տարվա բաղձալի նվեր,
        Տո՛ւր նոր հավատի կապակուռ թևեր,
        Մանկանը՝ մեծի մտքի լիացում,
        Մեծին՝ մանուկի անարատություն,
        Տափարակներին՝ Արարատություն,
        Իսկ Երկրագնդին՝ մի առատություն,
        Որ նրա վրա Քաղցը այսուհետ
        Չունենա ո՛չ մի կայսրություն ու գահ,
        Ու Սարսափն իրեն թագակիր չզգա.
        Որ Ազատությունն իր բառե գունեղ շապիկը ճեղքած
        Տրվի ճախրանքի,
        Ու Մարդն ազատվի իր հին գերության նոր հաճախանքից,
        Ու Մարդն այսուհետ ո՛չ մի տեղ երբեք չգունավորվի.
        Եվ որ այլևըս ո՛չ մի ժողովուրդ,
        Ո՛չ մի ազգ ու ցեղ
        Պատմության քափից ու սև մրուրից չթունավորվի,
        Դառնա լիազո՛ր, դառնա լիիրա՛վ,-
        Ու մենք, վերջապե՜ս, հասկանա՛նք իրար.
        Ամենքըս, բա՜վ է, հասկանա՛նք իրար:
        Նաև հասկանա՛նք,
        Որ մեր իսկ արյան գնդիկը մանըր
        Այս Երկիր կոչված գնդից ավելի մեծ է ու ծանըր..."
    },
    {
      "caption": "ԱՐԴԱՐԱՑՆՈՒՄ ԵՄ",
      "content": "Արդարացնում եմ
        Այս երկինք կոչված հրա՛չք սիրունի,
        Հրա՜շք սիրունի
        Հիմար թվացող անտերությունը
        Եվ ա՛յն,
        Որ աստղե իր խալերի հետ
        Նա դեմքը ծածկող սև ամպեր ունի:

        Արդարացնում եմ
        Եվ անծիր ծովի ա՛յն թերությունը,
        Որ... ափեր ունի: "
    },
    {
      "caption": "ՀԱՎԱՏՈՒՄ ԵՄ",
      "content": "Հաճախ սիրում եմ,
        Երբ մարդկայնորեն սիրտըս գերում են:

        Հաճախ լռում եմ,
        Երբ ճիշտ ասածըս դիտմամբ ծռում են:

        Նաև խղճում եմ,
        Եթե զղջում են:

        Հիասթափվում եմ,
        Եթե խաբվում եմ:

        Նաև ատում եմ,
        Եթե ստում են:

        Բայց ամենի՛ց խոր
        Ես հավատո՜ւմ եմ:

        Ո՛չ միայն գիտեմ.
        Ես հավատո՜ւմ եմ
        Երկնի բացխուփիկ քողարկությանը,
        Օվկիանոսների հավերժ կրկընվող խաղարկությանը,
        Հավք ու թռչունի անբեկանելի ձվարկությանը:

        Ո՛չ միայն գիտեմ.
        Ես հավատո՜ւմ եմ,
        Որ անհնար է արևը բանտել,
        Երկնակամարի զարդերը քանդել,
        Խմորի նման հունցել ու գնդել
        Կապույտը ծովի,
        Ատելի լուսնին բռնել վռնդել
        Երկընքից ծավի...

        Ինչո՞ւ թաքցընեմ,
        Ես ճանաչում եմ ու գիտեմ մարդուն:
        Ի՜նչ ասես չկա նրա փակ սրտում:

        Գիտի կործանե՛լ,
        Բայց և... գո՜րծ անել,
        Մատնություն գրած նո՛ւյն իր ձեռքերով՝
        Աշխարհը լցնել շռայլ բերքերով:

        Նո՛ւյն այդ ձեռքերով՝
        Ե՛վ ճրագ մարել,
        Ե՛վ խարույկ վառել:

        Նո՛ւյն այդ ձեռքերով՝
        Ե՛վ դանակ խրել,
        Ե՛վ վեպեր գրել:

        Նա գիտի զարկե՛լ
        Ու զրկե՜լ գիտի,
        Բայց գիտի գրկե՛լ
        Ու փրկե՜լ գիտի:

        Նա գիտի կեղծե՛լ
        Ու սրբապղծե՛լ,
        Առավել ևըս՝
        Գիտի ստեղծե՜լ:
        Ես նրան հաճախ դատափետում եմ,
        Երբեմըն նրան նույնիսկ ատում եմ,
        Բայց, ամենից շատ, խոր հավատո՜ւմ եմ:

        Ես հավատում եմ նրա բնության ո՛չ թերությանը՝
        Ստորությա՛նը
        Ու չարությա՛նը,
        Այլ խորությա՜նը
        Ու բարությա՜նը.
        Ո՛չ ծերությանը,
        Այլ նորությա՛նը՝
        Զավակի տեսքով անվերջ կրկընվող այդ հարությանը,-

        Ես հավատում եմ կենդանի մարդուն,
        Առավել՝ նրա ծնվելիք որդուն:

        Ես հավատում եմ նրա անուրջին.
        Նա որտեղ որ է Մարս էլ կթռչի,-
        Նոր է սկըսում տիեզերական ճամփորդությունը:
        Եվ Վեներայի լանջին կկառչի,-
        Ես գիտեմ նրա տղամարդկային շանորդությունը...

        Ես հավատում եմ նրա ծով խելքին
        Եվ նույնիսկ՝ նրա հոտառությանը,
        Ամե՜ն ինչ տեսնող աչքերի ցոլքին
        Եվ նույնիսկ՝ նրանց մթարությանը:
        Ես հավատում եմ նրա մատների
        Հար անհատնելի
        ճարտարությանը,
        Նրա ոտների
        արդարությանը.
        Մինչև իսկ եթե ճամփից էլ հանեն՝
        Էլի՜ ճար կանեն,
        Տե՛ղ կհասցընեն...

        Ես հավատում եմ հավատի՜ն մարդու՝
        Իմ ա՛յս հավատին..."
    },
    {
      "caption": "ՏԽՐՈՒՄ ԵՄ",
      "content": "Հոգուս վրա տխրություն է հաճախ թառում,
        Երբ թաց աշնան չոր խաշամն է ծածկում առուն,
        Չոր խոտի հետ երբ այրվում է թուփը կանաչ,
        Երբ մենք՝ հիմար տղամարդիկ, չենք նկատում ազնիվ կանանց,
        Ու երբ գուսան-չալ կաքավն է ընկնում վանդակ,
        Իսկ երգ ատող,
        Նվագ հատող
        Մարդը դառնում... մեկենասի ձուլված քանդակ...

        Ես, սրտիս տեղ, իմ կրծքի տակ
        Տխուրաչյա մի կաքավ եմ հաճախ զգում..."
    },
    {
      "caption": "ՄԽԻԹԱՐՈՒՄ ԵՄ",
      "content": "Մխիթարեմ՝
        Թե ինքնատիպ ու չընդունված բանաստեղծին
        Երախտապարտ որդիներով ու թոռներով
        Եվ հետմահու հատորներով,
        Ապա տափակ ու միջակին,
        Ե՛վս առավել պատեհապաշտ բութ գրչակին՝
        Ա՛յն պարտադիր հաջողությամբ,
        Որ և՛ ունի, և՛ կունենա՝
        Ողջ է քանի
        Ու կենդանի:

        Եվ ծերացած այն ամուրուն,
        Որին ոչ ոք օր ծերության
        Չի փայփայում ու գուրգուրում,
        Խաբեմ ես այն սփոփանքով,
        Որ... չի կապվել նա երբևէ
        Լաչառ կնոջ պինդ կապանքով...

        Ում մերժել է իր դրացի
        Հոգի հանող
        Ու խելք տանող
        աղջիկը չար,
        Ես այն մտքով չեմ սփոփում,
        Թե չի վարվել այդ դրացին
        արդարացի:
        Ես մերժվածին սփոփում եմ լոկ այն դողով,
        Որ... չի ապրել նա առավել ահավորը,
        Գիտե՞ք որը.
        Դավաճանելն ու խաբելը իր սիրածի...

        Անբա՜խտ իմ քույր,
        Ո՛վ չբեր կին,
        Անբուժելի քո այդ վերքին
        Ես ո՞րտեղից, ի՞նչ դեղ ճարեմ,
        Ես քեզ ինչո՞վ մխիթարեմ:
        Մխիթարեմ ա՛յն սարսափով,
        Որ չես ապրել որդեկորույս մոր կսկիծը,
        Երբ պոկում են կարծես սիրտըդ խեղճ կրծքիցըդ...

        Նաև մի քիչ լինեմ բարի
        Եվ սարն ի վար ցած գլորվող-ջարդվող քարին
        Մխիթարեմ այն թռիչքով և անկումով,
        Որ վայել է և... հանճարին:

        Ընդհատակում, հոգու խորքում
        Զգույշ տարվող թույլ պայքարին
        Մխիթարեմ նոր ուժերի հավաքումով:

        Հարբուխ ընկած-մրսած չարին
        Մխիթարեմ և... թոքերի բորբոքումով:

        Արձագանքով մխիթարեմ համըր սարին:

        Գոլորշացող-ցնդող ջրին,
        մարող հրին
        Մխիթարեմ այն օրենքով, որ բարությամբ
        Սահմանել է ինչ-որ ծերուկ Լաուազե.
        Հարատևել ա՛յլ դրությամբ,
        Ո՛չ մի չափով չնվազել...

        Ուղղագրական նոր օրենքով
        Գործածումից հանված տառին
        Մխիթարեմ այն տանջանքով,
        Որ տարիներ, ձի՜գ տարիներ
        Պատճառել է ծեր ու մանկան:
        Մխիթարեմ հատվող լարին
        Ա՛յն ճնգոցով, որ կարող է նա՛ արձակել,
        Ուրիշ և ո՛չ, և՛ ո՜չ մի լար՝
        թե նվագեն
        Վարպետ-ճարտար մատներն անգամ...

        Իզուր անցած գոռ պայքարին
        Մխիթարեմ իրեն ծնող
        Ու կործանող
        պատճառներով:

        Հերքված աստծուն խեղճ ու բարի՝
        Հազար ու մի շեն ու ավեր տաճարներով:

        Եվ, վերջապես,
        Ծով արյունով թրջված դարին
        Մխիթարեմ
        Այն հավատի ավետիքով (թե՞ չար բոթով),
        Որ արյունն այդ կցամաքի
        Թղթերի մեջ, թանաքի հետ...

        Իսկ ի՞նձ...
        Ինչով ի՞նձ սփոփեմ,
        Մխիթարե՜մ, ո՛չ թե խաբեմ:

        Այն կն՞ոջ պես ինձ սփոփեմ,
        Որին
        միշտ էլ երբ օրհնում են ավանդաբար,
        Նույն հին բարի խոսքն են ասում.
        «Աստվա՛ծ պահի գլխավորիդ»:
        Իսկ խեղճ կինը, թե չամաչեր.
        Երինջի պես կբառաչեր.
        «Թաղե՜մ էդպես գլխավորին»,
        Որովհետև գլխավորը՝
        Այդ անհոգի բեղավորը,
        Նրան ծեծում ու տանջում է ամեն վայրկյան՝
        Չհարցնելով անմե՞ղ է, թե՞ մեղավոր է.
        Այն էլ այնպե՛ս,
        որ անհոգի
        Ճիպոտը միշտ կամրջվում է
        Իր մի ծայրով կնոջ այտին, մեկով՝ հոնքին,-
        Եվ խեղճ կինը ցավից լալիս,
        Բայց և աստծուն փառք է տալիս,
        Որ... գեթ ա՜չքը չկուրացավ ծեծ ուտելիս...

        Մխիթարվեմ այն հավաստի իրողությամբ,
        Որ ես ինքըս տղամարդ եմ և ոչ թե կին,
        Եվ իմ ապրած ժամանակը՝
        Արտասովո՜ր
        Եվ
        Լուսավո՛ր՝
        Ո՜չ մի բանով չի նմանվում
        Այդ նզովյալ ժամանակին..."
    },
    {
      "caption": "ԽԱՆԴՈՒՄ ԵՄ",
      "content": "Ես խանդո՞ւմ եմ:

        Անկեղծ ասած, թե ամոթ չէ,
        Ինձ շատ ծանոթ և շատ մոտ չէ
        Այդ ահավոր խանդ կոչվածը.
        Իմ մեջ, գուցե, բնությունից
        Ինչ-որ մի բան անտեսված է,
        Ուրիշ մի բան՝ տնտեսված է:

        Ընդամենը գիտեմ լոկ այն,
        Որ ես այնտեղ, որտեղ մարդիկ
        Հավանաբար և խանդում են,
        Բարկանում եմ - ոչ տևական,
        Քմծիծաղում - անբավական,
        Կամ ծիծաղում - անբնական,
        Եվ... եղածը ես քանդում եմ:

        Մեր խորտակված սերը վկա..."
    },
    {
      "caption": "ԴԱՌՆՈՒՄ ԵՄ",
      "content": "Եթե դառնայի նույնիսկ մրցարան՝
        Ես չէի թողնի,
        Որ կեղծավորը հաղթի շիտակին,
        Ճառող թերուսը՝ խորհուն գիտակին:

        Եթե դառնայի նույնիսկ թրծարան
        Ու սուտ թրծեի հարկադըրաբար՝
        Բոլո՜ր ստերը մեկ-մեկ ճաքեին,
        Հակառակ դեպքում՝ դուռըս փակեի:

        Ո եթե նույնիսկ դիահերձարան՝
        Վերստի՛ն սուտը,
        Մե՜ծ հաջողությամբ տարածվող սուտը
        Ես կհերձեի,
        Որ մի փորձեի՝
        Ինչպես խելացի երեխան ինքը
        Քանդում-ջարդում է իր խաղալիքը,
        Որպեսզի տեսնի, նաև հասկանա՝
        Ինչո՞ւմն է բանը և բանալիքը...
        Ու երանի՜ թե
        Խաղալիքի պես սուտն էլ փչանար,
        Եվ չգտնըվեր ո՛չ սարքող վարպետ,
        Ո՛չ էլ գործարան...

        Դառնայի մառան՝
        Չէի ցանկանա մի խորշում պահել
        Քծնանքի թթու և կամ թե քացախ,
        Որ ախորժակ են գրգռում հաճախ,
        Շատերիս նույնիսկ շատ դուր են գալիս,
        Բայց ստամոքսը ազնիվ է, եթե
        Միշտ ետ է տալիս...

        Ու եթե խարան՝
        Ես չէի ջնջվի այն սուտ-սուրբ աջից,
        Որ բոլո՛ր նրանց գամում է խաչի,
        Ովքեր մտքի մեջ,
        Մտքի՜ մեջ անգամ
        Ուզում են խույս տալ հարկադիր պաչից...

        Ու եթե շարան՝
        Չդառնամ շարան
        Կեղծ հարցադըրման,
        Այլ մեղադրմա՜ն.
        Եվ ոչ թե ինչ-որ հիմար ցույցերի,
        Այլ մեղադըրման ապացույցերի՜...

        Ու եթե բերան՝
        Ո՛չ խաբեբայի,
        Այլ երեխայի՜,
        Ո՛չ թե անտարբեր մի դասախոսի,
        Այլ դատախազի՜.
        Ո՛չ թե աղոթող մի խեղճ տատիկի,
        Այլ մունետիկի՜...

        Դառնայի պարան՝
        Եթե ոչ լաստի
        Կամ առագաստի,
        Եթե ոչ պարզվող սուրբ դրոշակի,
        Ապա ոչ ձեռքում և հրոսակի,
        Որ նա դրանով ոտք ու ձեռք կծկի:
        Ավելի լավ է այդ դեպքում արդեն
        Գեթ պարան դառնալ... թեկուզ լվացքի՜...

        Ու եթե իրան՝
        Ո՛չ թե աջ ու ձախ անվերջ ճկվողի,
        Այլ պատվախնդիր հպարտ աղջըկա՜
        Եվ ա՛յն կտրիճի, որին՝ բարդու պես՝
        Հատվել-փռվել կա,
        Բայց ծռվել չկա՜...

        Ու եթե կռան՝
        Ո՛չ մարդկանց գլխին,
        Այլ դարբնի՜ ձեռքում...

        Ու եթե դռան հուսալի կողպեք՝
        Պահեստի՛ վրա,
        Որ բարիքը գա բարիքին դիզվի,
        Պահեստի՜ վրա,
        Եվ ո՛չ թե լեզվի...

        Դիցուք, թե նաև դառնում եմ մի օր
        Բանաստեղծության օրենսդիր մի նոր
        Եվ... գիտե՞ք արդյոք, թե ինչ եմ անում,
        Ա՞յս եմ հավանում,
        Այն չե՞մ հավանում:
        Չէ՛, թույլ եմ տալիս,
        Երբ տեղն է գալիս,
        Բանաստեղծները բանաստեղծելիս
        (Ոչ զիզի-բիզի բան ստեղծելիս)
        Չափածո խոսքում երբեք չգրված,
        Կոպիտ համարվող,
        Նույնիսկ արգելված
        Բառեր ու խոսքեր թող օգտագործե՜ն,
        Թո՛ղ չկարկամեն, թո՛ղ վստահ փորձեն:

        -Օրենքներ չկա՛ն, կա լոկ իրավո՜ւնք..."
    },
    {
      "caption": "ԶԱՐՄԱՑՆՈՒՄ ԵՄ",
      "content": "Ահավասիկ այս խնձորը՝
        Մեղրածորը,
        Կամ այս դեղձը՝
        Անձեռակերտ-անստեղծը...

        Սա մի պատառ կերպափոխված արեգակ է.
        Զովություն է այստեղ դարձել նրա տաքը,
        Հոսուն հուրը ստացել է մի հստակ ձև,
        Շողն ու լույսը փոխվել գույնի, համ ստացել:
        Եվ այս՝ գիտե՞ք ինչի՛ համար,
        Միայն նրա՛, որ մեզ համար
        Արեգակը դառնա հարմար.
        Որ այս դեղձը պոկենք հիմա,
        Աղվամազոտ դունչը շոյենք,
        Այս խնձորով նախ հիանանք՝
        Ա՛յս կողմ շուռ տանք,
        Ա՛յն կողմ շրջենք
        Եվ - թե հանկարծ սրտներս ուզի -
        Ոչ այս - ոչ այն՝ բռնենք կրծենք:

        Տարօրինակ բան չեք կարծո՞ւմ,
        Որ արև է մարդը կրծում..."
    },
    {
      "caption": "ԱՂԱՉՈՒՄ ԵՄ",
      "content": "Աղաչում եմ.-
        Մի՛ վրդովվեք, եթե ասեն
        Փառասերին հենց փառասե՜ր,
        Ո՛չ թե համեստ.
        Սրիկային՝ հենց սրիկա՜,
        Ո՛չ թե ազնիվ.
        Հեռակային՝ հենց հեռակա՜,
        Ո՛չ թե ներկա...

        Աղաչում եմ.-
        Մի՛ վախեցեք անկեղծ խոսքից.
        Անկեղծ խոսքը չի սպանում,
        Փակ խոցեր է միայն բանում:

        Թե սոված եք և երեխա՝
        Մի՛ վախեցեք լաց լինելուց.
        Դե՜հ, քանի դեռ նա չի լալիս՝
        Ծիծ չե՛ն տալիս:

        Մի՛ վախեցեք
        Ժանգոտ թասից ժանգ քերելուց.
        Նա դրանից չի փչանա:

        Մի՛ վախեցեք
        Կեղծի մասին ճիշտ գրելուց.
        Նա դրանից կքչանա:

        Աղաչում եմ.-
        Եվ թվաբա՜ն եղեք մի քիչ,
        Բայց պայմանով այս ամոքիչ.
        Ո՛չ թե ճշտին սուտ գումարեք,
        Այլ բաժանեք սուտը ճշտին.
        Ո՛չ թե վշտին գութ գումարեք,
        Այլ բաժանեք գութը վշտին:
        Եվ պարծեցեք ո՛չ թե հարցով.
        Հպարտացեք լոկ լուծումո՜վ՝
        Փակագըծի ճիշտ բացումով,
        Մնացորդով
        Ու քանորդով...

        Աղաչում եմ.-
        Եղեք նաև քիչ հոգեբան.

        Եթե որդին տրտում երգով
        Իր ծնողի մահն է սգում,
        Աղաչում եմ, մի՛ ընդհատեք,
        Ի՜նչ է թե նա... լա՛վ չի երգում...

        Աղաչում եմ.-
        Այս և նման այլ հարցերում
        Երբևիցե ինձ չաղաչե՜լ... "
    },
    {
      "caption": "ԵՐԿՄՏԵԼՈՎ ՀԱՍՏԱՏՈՒՄ ԵՄ",
      "content": "- «Լինե՞լ-չլինե՞լ,- այս է խնդիրը»...
        Եթե վառվում է մորըդ թոնդիրը,
        Հայրենի ծուխը երդից փնչում է,
        Էլ ի՞նչ խնդիր է.
        Ուրեմըն՝ լինե՛լ:

        Թե տապալվում է չար հարձակումը,
        Թե անխուսափ է ծլարձակումը,
        Թե հարկավոր է նոր աղաց շինել,
        Ուրեմըն՝ լինե՛լ:
        Եթե բազմազան,
        Թեկուզև դաժան
        Գազաններն անգամ մնում են գազան,
        Ոչ թե օրեցօր դառնում ընտանի.
        Եթե վերստին աղջիկ - պատանի
        Ի՜նչ էլ որ լինի՝ սիրահարվում են,
        Իրար ձեռք բռնում, իրար փարվում են,
        Կազմում ընտանիք.
        Եթե մայրական կաթից ուռչում են
        Նորահարսների կանգուն ծոցերը,
        Եվ կենդանության կայտառ բոցերը
        Ու կյանքի ծուխը նորից փնչում են,-
        Էլ ինչո՞ւ ինչ-որ խնդիր հորինել,
        Նախորոշված է երբ նախընտիրը:

        Ի՜նչ էլ որ լինի՝ անպատճառ լինե՛լ,-
        Եթե խնդիր կա՝ այս է խնդիրը..."
    },
    {
      "caption": "ՈՂԲՈՒՄ ԵՄ",
      "content": "Ողբամ վաղամեռ մինուճար որդուն,
        Առավել՝ նրա խեղճ մորը տրտում,
        Եվ որդեկորույս մորից առավել՝
        Վա՜յ տամ ու ողբամ այն թշվառ մարդուն,
        Որ հավա՛տ ուներ - և ծովածավա՜լ,
        Եվ հիմա չունի՛,
        Մի՜ կաթիլ չունի...

        Ստիպողական ժպիտըդ ողբամ,
        Հարգանքըդ ողբամ, թե հարկադիր է,
        Թե աղբյուրի պես սրտից չի բխում,
        Այլ լիմոնի պես քամվում է վախից...

        Եվ դողը ողբամ,
        Եթե չի ծնվում նա ակնածանքից
        Եվ կամ թե սրտում այն դեռահասի,
        Որ իր կյանքի մեջ առաջի՛ն անգամ
        Ծրար է բացում՝
        Սիրային նամա՜կ:
        Ա՛յն դողը ողբամ,
        Որ զոռով-շառով որդեգըրվում է,
        Եվ կնքահայր է դառնում Երկյուղը,
        Եվ կնքամայր է դառնում Սարսափը...

        Քե՜զ ողբամ, աստվա՛ծ,
        Եթե սուտ ես դու:
        Ողբամ, սո՛ւտ, և քե՜զ,
        Եթե քո հագին
        Դու ճշմարտության քղամիդ ունես.
        Եվ քե՜զ, քղամի՛դ,
        Թե ուս ես ծածկում և ոչ թե քամակ...

        Հիասթափությո՛ւն, քե՜զ ողբամ նաև,
        Եթե գալիս ես և էլ չես գնում,
        Ինչպես չի գնում հյուրը աներես:
        Ողբամ և հյուրին, որ տանն օտարի
        Իրեն պահում է տանտիրոջ նման,
        Եվ տանտիրոջը՝ թե չի վռընդում,
        Նրան թողնում է կնոջ հետ մենակ,
        Աչքը դո՛ւրս կնոջ,
        Որ շատ է սիրում արցունքով զինվել:
        Արցունքն էլ ողբամ,
        Եթե արցունքը՝ ցավը մեղմելով՝
        Եվ քենն է փոխում հնազանդության.
        Թող քենը գործե՜ր...

        Վայ տամ ա՛յն գանգին,
        Ուր ձմեռում է խելքը՝ արջի պես.
        Նաև ա՛յն գանգին,
        Որ ուսին դրված կաղամբ է ասես,
        Եվ այդ կաղամբը այնտեղ է հասել,
        Որ՝ օգտըվելով նմանությունից՝
        Իրեն վիթխարի վարդ է հռչակում
        Ու դեռ սոխա՜կ է պահանջում նաև,
        Եվ հարցնող չկա,
        Թե ո՞ւր է գույնըդ,
        Բուրմո՞ւնքդ ուր է...

        Ճիշտ այսպես՝
        Նաև վայ տամ տականքի՛ն,
        Որ իրեն յուղից թանկ է համարում
        Լոկ այն պատճառով,
        Որ... ծանր է յուղից.
        Ա՛յն արձագանքին,
        Որ հոգնած «մեռա»-ն
        Դարձնում է «ուռռա՛»...

        Ճիշտ այսպես՝
        Պիտի այն ցա՛նկը ողբամ,
        Որ միայն ինքն է մնացել գրքից.
        Այն վա՛նքը ողբամ,
        Որ վեր է ածվել բողկի պահեստի.
        Այն վա՛նկը ողբամ, այն վա՜նկը, որին
        Զրկում են միա՜կ իր ձայնավորից.
        Նաև հավանգը,
        Թե հավանգի մեջ լոկ ջուր են ծեծում.
        Նաև սահանքը,
        Եթե սահանքը... խելագարվել է՝
        Բռնել է գրազ
        Նույնիսկ ձկներին խեղդամահ անել,
        Բռնել է գրազ
        Եվ մտադիր է գրազը տանե՜լ...

        Եվ ողբամ նաև...
        Ինքըս ի՜նձ ողբամ,
        Թե այսպես պիտի ողբամ - վայ կանչեմ
        Եվ իզուր տեղը ինքըս ինձ տանջեմ..."
    },
    {
      "caption": "ՀՐԱՎԻՐՈՒՄ - ՈՒՐԱԽԱՆՈՒՄ ԵՄ",
      "content": "Եկե՜ք, խնդրեմ, եկե՜ք այսօր ու դարձեք ինձ սեղանակից՝
        Օգտըվելով իմ այսօրվա բարենպաստ եղանակից:
        Եկե՛ք այսօր ուզածիս պես ուրախանանք, ուտենք-խմենք,
        Չէ՞ որ նորից
        Էլ մեր մորից
        Չենք ծնվի մենք:

        Թող գան, խնդրե՛մ, բոլո՜ր նրանք, ովքեր գիտեն
        Փայլատակել կարմիր գինու թնդությունից.
        Ուրախանալ և օտարի՛ խնդությունից,
        Ովքեր գիտեն վիշտ ու ցավը ետ վանելու,
        Կյանքում լավը և առողջը հավանելու,
        Գեղեցիկը ու վսեմը դավանելու
        հարգն
        ու
        կարգը.
        Ովքեր գիտեն նաև իրենց բերնի համը,
        Թող չուշանա՛ն, թող շտապե՜ն, քանի որ դեռ
        Գինի-օղին փակ շշերից դուրս չի հորդել,
        Եվ չի հասել խորովածի
        ժամն
        ու
        դամը:

        Թող մոտենա իմ սեղանին
        Նա՛, ում ձեռքը կոշտացել է
        Մուրճից, բահից ու եղանից.
        Ով տանջանքից կշտացել է
        Ու փնտրում է սպեղանի.
        Ով կրում է խոցերն անանց
        Աղջիկների ու գեղանի
        հարս ու կանանց:

        Նա կգտնի այստեղ նրա՛նց,
        Ովքեր գիտեն երգել-պարել,
        Գրկել-փարել,
        Գերել-սիրել,
        Ինչպես նաև հյուրասիրել`
        Ունեցածը լավ ծախսելով,
        Ոչ թե կիտված կոպեկներին
        Հավի նման լուռ թխսելով:

        Բայց ո՛չ.
        այսօր
        Ես կանչում եմ նաև նրա՜նց՝
        Եվ այդ կիսատ-պռատներին,
        Այդ ձեռը փակ-ժլատներին:
        Թող գան, մարդկանց շարքը դասվեն,
        Թե կարող են՝
        Իրենց հիմար արատներից
        Թող ամաչեն ու ետ քաշվեն.
        Թե չեն կարող՝
        Իրենց մտքում մեզպեսներին
        Թող պարզապես հիմա՛ր հաշվեն...

        Մի՛ ուշացեք, դե՜հ, ձեզ մատաղ,
        Բոլորվեցեք այս կանաչին,
        Այս վիզը ծուռ ուռենու տակ,
        Եվ բաժակով այս առաջին
        Նախ և առաջ «բարով տեսանք» իրար ասենք,
        Ինչպես խփել ու խմել են լուսահոգի մեր պապերը:

        Եկեք այսօր մենք էլ, առանց ամաչելու,
        Նրանց նման ոսկորներըս լավ կարասենք
        Ու նախապես թուլացընենք մեր ձիգ տված մեջկապերը,-
        Այսօր մի լա՜վ, ուզածի՛ս պես ուրախանանք, ուտենք-խմենք.
        Չէ՞ որ նորից
        Էլ մեր մորից
        Չենք ծնվի մենք...

        Մինչ նազ անող խորովածի համ-դամը գա՝
        Ես, տանտիրոջ իրավունքով, ձեզ թամադա:

        Դե՜հ, խմողաց խո՛ւմը անուշ,
        Եռեփ գինու կո՛ւմը անուշ,
        Խորովածի հո՛ւմը անուշ...

        Այս մի թասն էլ՝ նրա՛նց կենաց, ովքեր կյանքում
        Թեկուզ ծանըր կարիքի մեջ ու զրկանքում
        Ընդունում են
        Ու տանում են
        Ամե՜ն հարված,
        Բայց մնում են
        Էլի կյանքին սիրահարված:

        Դե՛հ, վերցընենք,
        Բաժակները շախով-շուխով չխկացնենք,
        Խմենք, հետո այս կենացը ծաղկացնենք.
        Ով որ երգի՝ ձայնն անսպառ,
        Մատաղը՝ գառ,
        Ճրագը՝ վառ...

        Տեսնեմ այդ ո՞վ այս բաժակը չի պարպելու,
        Տեսնեմ այդ ո՞վ այս բաժակից չի հարբելու...
        Այս բաժակն էլ մեր սրտից վեր բարձրացընենք,
        Քամենք այնպե՛ս, կարծես լի է... երեխեքի դառը լացով,
        Խմենք, հետո բերաններըս քաղցրացընենք
        Նրանց թմբլիկ թուշիկների անուշ պաչով:
        Թո՛ղ որ նրանք ծիլի նման
        Քարն էլ ճեղքեն,
        Բարով ծաղկեն
        Հեր ու մերով,
        Քույր-ախպերով:

        Մեր հին գինով՝ և՛ըս մի հին ու նոր կենաց.
        Կենացն ըմպենք հավատարիմ բոլո՜ր կանանց,
        Որոնց հաճախ ցավ ենք տալիս, բայց որքան անց,
        Այնքան՝ ցավով՝ խելքի գալիս,
        Տարբերում ենք մամուռ-կանաչ,
        Էժան և թանկ,
        Սեր և դյութանք:

        Եկեք փութանք,
        Որ չսպառնա նրանց սիրուն ո՛չ մի վտանգ,
        Եվ հավատա՛նք,
        Որ մենք կյանքում
        Բախտի՜ նման նրանց գտանք...

        Խմենք կենացն անդավաճան ընկերության,
        Ընկերների ա՛յն սերության,
        Որ մինչև իսկ չի ընդհատվում
        Աքսորի մեջ ու գերության:
        Ընկե՛ր լինենք
        Նույն հուզմունքի,
        Համոզմունքի՛,
        Նույն ճաշակի՛,
        Դրոշակի՛,
        Ո՛չ թե ընկեր լոկ բաժակի...

        Եկեք նաև մե՛զ չզրկենք, - առանց այն էլ
        Քիչ զրկանքներ հո չենք կրել աշխարհում մենք:
        Այս թասով էլ մե՛ր կենացը եկեք խմենք:
        Այս թասով էլ տրտմությունը,
        Ցավը,
        Դավը եկեք քամենք,
        Որ այսուհետ ուրախ ապրենք՝
        Կարաս բանանք, տկճոր կպրենք
        Երբեք չզգանք մեզ մենմենակ,
        Անթևթիկունք և անհենակ:
        Մեր վատ օրը հենց ա՛յս լինի,
        Հետո էլ գան դեռ լավե՜րը...

        Դե՛-հա՜, քամե՛նք մեր գավերը,
        Շուռ տանք պաչենք թասի տակը...

        Այս գավով էլ եկեք հարգենք
        Եվ անթառամ հիշատակը
        Կամար-կամուրջ քաշողների,
        Սյուն ու խաչքար տաշողների,
        Սանդ ու երկանք կտրողների,
        Ելք ու ճամփա փնտրողների,
        Վանք ու պալատ շինողների,
        Կտրիճ զավակ ծնողների,
        Աղբյուր-առու սարքողների,
        Փող ու թմբուկ զարկողների,
        Ինչպես նաև հիշատակը
        Նրանց հիշող-հարգողների...

        Հպարտությամբ և անհատույց երախտիքով
        Հիշենք բոլոր ընկածներին`
        Հերոսաբար հանգածներին
        Հանուն լույսի
        Եվ մե՜զ համար.
        Հիշենք նաև նրանց ծնող,
        Նրանց սնող,
        Նրանց զինող
        Հայրենիքը հերոսամայր:
        Ակնածանքով շուռ տանք հողին
        Այս մեկ բաժակ մաքուր օղին,
        Այս մի բաժակ անխառն գինին.
        Թող մայր հողը նրանց վրա թեթև՛ լինի...

        Տեսե՛ք, տեսե՛ք, ո՜ւխ, վերջապես,
        Խորովածը մեջտեղ մտավ:

        Հիմա ընտրենք մեզ իսկակա՛ն մի թամադա,
        Որ, հավատա՜,
        Արդեն խմած կենացներին չի հակասի,
        Այնպես, ինչպես որ մեզ նման
        Քեֆ անողի քեֆն էլ երբե՜ք չի պակասի..."
    },
    {
      "caption": "ՄԻ ՊԱՀ ՄԵԾԱՄՏՈՒՄ ԵՄ",
      "content": "Ա՛խ, ի՜նչ բախտ է կյանքում լինել
        Ամենքի պես,
        Ամենքի հետ.
        Գիշերները հանգիստ քնել՝
        Ամենքի պես,
        Ամենքի հետ:
        Լինել անդա՛րդ,
        Լինել հանդա՛րտ՝
        Ամենքի պես,
        Ամենքի հետ.
        Կյանքին նայել պա՜ղ ու անթա՛րթ՝
        Ամենքի պես,
        Ամենքի հետ:
        Չմտածե՜լ վաղվա մասին՝
        Ամենքի պես,
        Ամենքի հետ,
        Կյանքըդ մատնե՛լ ինքնահոսի՝
        Ամենքի պես,
        Ամենքի հետ..."
    },
    {
      "caption": "ԽՈՒՍԱՓՈՒՄ ԵՄ",
      "content": "Ես խուսափում եմ
        Թեթև դերերից,
        Էժան սերերից
        Եվ ա՛յն նորերից,
        Որ հաստատվելիս
        Ու թուխս նստելիս
        Միշտ հինն են ծնում.
        Եվ ա՛յն օրորից,
        Որ քուն չի բերում,
        Այլ, ավելի շուտ, քուն է փախցընում...

        Մի՛շտ խուսափելով,
        Ճի՛շտ խուսափելով՝
        Պիտի չհասնեմ և ա՛յն դրության,
        Երբ փափուկ բանի հեշտ կտրվելը
        Վերագըրվում է թրի սրության.
        Լողալ չիմացող մարդու խեղդվելը`
        Լճի խորության.
        Ստիպողաբար կռվում հաղթվելը`
        Սրտի բարության.
        Օժտված մարդու հաջողությունը՝
        Քաջնազարության.
        Իր սկզբունքին հաստատ մնալը՝
        Մտքի քարության...

        Ես խուսափում եմ դեռ շա՜տ բաներից:
        Ես խույս եմ տալիս
        Թեթև բաներից վիրավորվելուց.-
        Շատ եմ ինքնասեր.
        Եվ անպատասխան սիրահարվելուց.-
        Սիրառատ եմ շատ.
        Եվ շիլ դառնալուց՝
        Իմ խեղճ աչքերի անվերջ չռվելուց.-
        Զարմանում եմ դեռ.
        Ամեն կշեռքի թաթին դրվելուց.-
        Իմ քաշը գիտեմ.
        Ամեն առիթով իսկույն սրվելուց.-
        Եվ ի՜նչ եմ տաշում,
        Լոկ ի՛նձ եմ մաշում...

        Չե՜մ ուզում տրվել, ամեն մի կրքի,
        Չե՛մ ուզում տրվել.-
        Ես շատ եմ կրքոտ.
        Չե՜մ ուզում կռվել հիմարների հետ,
        Չե՛մ ուզում կռվել.-
        Էլ ջիղ չմնա՜ց.
        Ուզում եմ ծռվել՝ բա՜ն չի ստացվում
        Եվ չի՛ ստացվի.-
        Բունս է հաստացել...

        Գուցե վտարվե՞լ ուրախ շրջանից.-
        Հաճախ եմ տխրում.
        Գուցե վթարվե՞լ՝ մեքենայի պես.-
        Մաշվում եմ անվերջ.
        Գուցե կտըրվե՞լ այս խոկումներից.-
        Ես էլ եմ հոգնում...

        Ես խույս եմ տալիս և զուր այրվելուց.-
        Ո՞ւր եք , մրսողնե՛ր,
        Մո՜տ եկեք գոնե.
        Ես խույս եմ տալիս և զուր լարվելուց.-
        Դեռ շա՜տ գործ ունեմ,
        Որ չարվի՛ գուցե...

        Ես խույս եմ տալիս
        Ամեն քամոցով իսկույն թորվելուց.-
        Ջուր եմ հանքային:

        Ես խույս եմ տալիս,
        Բայց չեմ վախենում շուտ պղտորվելուց.-
        Աղբյուր եմ լեռան:

        Ես խույս եմ տալիս,
        Բայց չեմ սարսափում և խոտորվելուց.-
        Ճամփա կգտնեմ...

        ...Եվ չխուսափե՞մ այն դրությունից,
        Որ լոկ գալիս է մեր խլությունից:
        Խուլին ասում են.
        - «Ցուրտ է, չես մրսո՞ւմ»:
        Խուլն էլ ասվածը խլաբար լսում
        Եվ ի պատասխան իրենն է ասում.
        - «Հա՛, ճիշտ եք լսել, մեր անտեր ցուլը
        Կա-չկա կարծեց, թե փորոտիք է՝
        Զարկեց ու պատռեց մեր գինու տիկը...»:

        Ես խույս եմ տալիս ո՛չ թե խուլերից,
        Այլ կարաս ջարդող
        Ու տկճոր պատռող
        Բոլո՜ր անմակդիր նման ցուլերից..."
    },
    {
      "caption": "ԳՈՅՈՒԹՅՈՒՆ ՈՒՆԵՄ",
      "content": "Ես մտածո՞ւմ եմ:
        Բա՛ն չեմ մտածում...

        Լեռնային գետն է թավալվում ցածում,
        Ինչ-որ մրջյուն է
        Կծում իմ ոտը.
        Ինչ-որ թռչուն է
        Թրատում օդը.

        Սառույցն է շողում լեռան կատարին,
        Ինչպես որ երեկ ու բոլոր տարին...
        Վիճաբանո՞ւմ են խոտերն ու քամին,
        Թե՞ դատապարտում սուտ բարեկամին...
        Ինչպե՞ս չեն փլչում այս լեռ քարերը,
        Թե կտրատվել են նրանց կարերը...
        Ինչո՞ւ քարն է պինդ, իսկ ջուրը` հեղուկ
        Եվ ապառաժը՝ անձայն ու համըր,
        Իսկ այս տատրակը անվերջ գեղգեղում՝
        Շատախոսելով հանում է համը...

        Ես մտածո՞ւմ եմ:
        Բա՛ն չեմ մտածում:

        Ես նույնն եմ անում, ինչ գետը ցածում,
        Ինչ այս մրջյունը
        Եվ այս թռչունը,
        Այս խոտն ու քամին
        Եվ սարն ու քարը.-

        Շարունակում եմ իմ գոյությունը..."
    },
    {
      "caption": "ՊԱՏԿԵՐԱՑՆՈՒՄ ԵՄ",
      "content": "Պատկերացնում եմ նորի՛ց ու նորի՛ց.

        Ինչ-որ տեղ մի օր ծնվում է մորից
        Շա՜տ սովորական
        Մանուկ մի լալկան:

        Ինչ որ ես գիտեմ՝ նա դեռ չգիտի,
        Իր դասագրքից իմանա պիտի.
        Ինչ որ եղել է ինձ համար հանգույց,
        Որ պիտի քանդել կամ թրով հատել,
        Նա գիտի՛ արդեն
        Եվ գիտի - մանկո՜ւց.
        Ինչի վրա ես գլուխ եմ ջարդել
        Եվ տառապելով տառապել սաստիկ,
        Նա ստացել է արդեն... պատրաստի՜.
        Ինչ ես ատել եմ, ինչ ես ատում եմ՝
        Նա նույնիսկ իր շուրջ չի նկատո՛ւմ էլ.
        Ինչ չեն ներել ինձ՝ նրան ներում են,
        Ինչ ես եմ սիրել՝ դրան տիրում է.
        Ինչին ձգտել եմ, ինչ երազել եմ՝
        Նա դրան արդեն վաղո՜ւց հասել է,-
        Եվ չի՛ հասկանում իմ տենչանքը նա,
        Եվ չի՛ հասկանում իմ տանջանքը նա...

        Ինչ ես եմ կրել՝
        Նա էլ չի՛ կրի,
        Ինչ ես չեմ գրել՝
        Նա՛ պիտի գրի...

        Սակայն նա գոնե պատկերացնո՞ւմ է
        Կյա՛նքը,
        Տանջա՛նքը,
        Ջա՜նքը պապերի..."
    },
    {
      "caption": "ՀՊԱՐՏԱՆՈՒՄ ԵՄ",
      "content": "Ես հպարտ եմ իմ ճյուղերով ու սաղարթով,
        Բայց առավել՝ իմ արմատով
        Եվ իմ բնի վաղեմությամբ.
        Ժողովրդիս ծերունական
        Խիստ բնական
        խոհեմությամբ,
        Բայց ավելի՝
        Նոր շիվերի
        դալարությամբ -
        Նրա ջահել որդիներից հենց լավերի
        խելառությամբ...

        Ես հպարտ եմ մի բուռ հողով,
        Թե աճում է այնտեղ խաղող:
        Ես հպարտ եմ ջրով մի կուց,
        Թե նա մեկին տասն է տալիս
        Մի թիզ արտից և կամ այգուց...

        Անշահադետ օգնություն եք թե ցույց տալիս՝
        Ես հպարտ եմ ձեր օգնությամբ.
        Թե չեք թողնում հանգստանալ մարդավարի՝
        Ես հպարտ եմ իմ հոգնությամբ.
        Ստիպում եք մի կո՞ղմ քաշվել ասպարեզից`
        Ես հպարտ եմ իմ ճգնությամբ...

        Եթե պետք է լավ հասկացվել,
        Եթե պետք է խոր զգացվել
        Լոկ եղածի նոր կրկնությամբ՝
        Ես հպարտ եմ
        Չհասկացվող
        Եվ չզգացվող
        Իմ ինքնությամբ.
        Շատ-շատերից չկարդացվող՝
        Բայց և այնպես իմ սեփակա՛ն ձեռագրով.
        Այլոց կողմից չարդարացվող՝
        Բայց և այնպես իմ սեփակա՛ն ծրագըրով.
        Ուրիշների խնջույքի մեջ
        Թող ո՛չ մի դեր չխաղացած՝
        Բայց և այնպես ի՛մ հնձանով.
        Թեկուզ խռպոտ ու բաղաձայն՝
        Բայց ի՛մ ձայնով.
        Թո՛ղ որ անզոր՝
        Սակայն արդա՜ր իմ ցասումով.
        Թո՛ղ որ իզուր՝
        Բայց բնակա՜ն իմ հոսումով.
        Եվ անտարբեր լրջությա՛ն դեմ՝
        Թո՛ղ որ գուցե անհետևանք և ապարդյուն,
        Բայց և այնպես միտք խմորող իմ տաք վեճո՜վ.
        Անփառունակ-երկարատև կյանքի դիմաց՝
        Իմ մկրտված կյանքի վերջո՜վ...

        Հպարտ եմ ես
        Իմ փայփայած նպատակով,
        Թեկուզ նրան չհասնե՜մ էլ
        (Մեղքը կընկնի ոչ իմ վզին).
        Թեկուզ նույնիսկ իզուր անցած
        Ուրախ ու նուրբ իմ կատակով
        (Տափակները չհասկացա՜ն).
        Իմ կտակով, թեկուզ գիտեմ,
        Որ երբևէ չի կատարվի
        (Մեռածի՜ն էլ քիչ են հարգում).
        Իմ զտարյուն հովատակով,
        Եթե չտա նույնիսկ սերունդ
        (Նա ի՞նչ անի - մատա՜կ չկա)...

        Եվ, վերջապես, հպարտ եմ ես,
        Հպարտ եմ ես իմ... գդակո՛վ,
        Թեպետ և նա վաղո՜ւց ծակ է
        (Ճիշտ խոսողի խեղճ գդակը,
        Ինչպես գիտեք, ծակ է լինում)...

        Ինձ թույլ տվեք հպարտանալ
        Եվ կարծեցյալ իմ բարդությամբ՝
        Թե լավ գին են տալիս միայն պարզունակին
        Ու պարծենում ա՛յն պարզությամբ,
        Որին անգամ չի պղտորում
        Ո՛չ արյունը,
        Ո՛չ սմբակը,
        Ո՛չ էլ կեղտը...

        Ինձ թույլ տվեք, վերջի՜ն անգամ,
        Խիզախի պես հպարտ զգալ
        Հնարավոր իմ պարտությամբ,
        Ինչպես նաև... նաև իմ այս հպարտությամբ,
        Որ թերևս անտեղի է..."
    },
    {
      "caption": "ԺԽՏՈՒՄ ԵՄ",
      "content": "Ասում են, թե առանց սիրո
        Կարելի է մեկտեղ ապրել:
        Ես ժխտում եմ.
        Կարելի է չմահանա՜լ,
        Ո՛չ թե ապրել:

        Կժխտեի ես արևի՛ գոյությունն էլ,
        Թե արևը չշողշողար,
        Այլ գրքերում անփայլ լողար
        Ու գրքերում թաղվե՛ր միայն:

        Կժխտեի ես տերևի՛ գոյությունն էլ,
        Թե տերևը ծառի վրա ոչ թե շողար,
        Այլ ածուխի շերտերի մեջ պեղվե՛ր միայն:

        Կժխտեի ակներևի՛ գոյությունն էլ,
        Ակներևը թե չերևար՝
        Թե նա իբրև լավ ցանկություն
        Զեղվե՜ր միայն:

        Ես լա՛վ գիտեմ,
        Թե ինչ բան է ցանկությունը.-

        Ետ ես բերում անդարձ կորած մանկությունը,
        Փոխարկում ես էժանության թանկությունը.
        Սնանկության խեղդող ձեռքից
        Ազատվում ես չստանալիք ժառանգությամբ.
        Տնանկության բաց երկընքից
        Դու զատվում ես ցնորական բնակությամբ.
        Աղմըկարար աշխատանքից
        Շունչ ես քաշում մտացածին մենակությամբ
        Բարակ մեջք ես դու երազում,
        Չա՛ղ աղջիկըս.
        Երկու առողջ ոտք ես ուզում,
        Կա՛ղ աղջիկըս.
        Հավանաբար աչքն է հուզում
        Քեզ, չղջի՛կըս.
        Տրորվող խոտ,
        Դու ուզում ես անշուշտ լեզու.
        Դու, մութ գիշե՛ր՝
        Թեկուզ մի քիչ լույս ու լազուր...

        Ես լա՜վ գիտեմ,
        Թե ինչ բան է ցանկությունը:

        Բայց ցանկությա՞մբ լոկ լիանալ,-
        Ես ժխտում եմ:
        Երազանքո՞վ լոկ հիանալ,-
        Ես ժխտում եմ:

        Ես ժխտում եմ, չեմ ընդունում,
        Երբ ժխտում են խոսքո՜վ միայն,
        Ո՛չ թե փորձով,
        Ո՛չ թե գործով:

        Ես ժխտում եմ՝ երբ չեն փնտրում
        Առաջ տանող մի նոր ճամփա,
        Այլ սպառնում վերադարձով.
        Երբ լրջորեն հոխորտում են ու պարծենում
        Ոչ պարզապես եղած սառցով,
        Այլ պաշարով և ա՛յն ջրի,
        Եվ ա՛յն ձրի
        Էժան շոգու,
        Որ չհալած ու գոլորշի դեռ չդառած
        Այդ սառույցն է պարունակում...

        Ինչպես որ դուք չեք հավատում
        Միջնադարյան ոգիներին,
        Գոյությունն եմ ես էլ ժխտում շոգիների,
        Եթե նրանք... դեռ սառույց են:"
    },
    {
      "caption": "ՀՐԱԺԱՐՎՈՒՄ ԵՄ",
      "content": "Հրաժարվում եմ նախ՝ ի՛մ իսկ ձեռքից,
        Եթե նա պիտի պոկի վիրակապ
        Փակվել սկըսվող խորամուխ վերքից:

        Հրաժարվում եմ օգնական զորքից,
        Թե պիտի հետո նա չհեռանա
        իմ երկրի խորքից:

        Հրաժարվում եմ ա՛յն միակ արկից,
        որ պատերազմի ելք չի որոշում,
        Այլ միայն տասնյակ մարդկանց է հոշում:

        Ա՛յն միակ զարկից,
        որ և հերիք է,
        Որպեսզի կրկին նոր կյանք ստանա
        Մսրա Մելիքը.
        Նաև ա՛յն բարկից,
        Որ լոկ վառում է - չի տաքացընում,
        Եվ ոչ թե թրծում, այլ ճաքեցընում:

        Հրաժարվում եմ
        Ինչից որ կուզեք՝
        Նույնիսկ սեփական հպարտությունի՜ց:
        Բայց ո՛չ թանկ նստող ճշմարտությունից:

        Իսկ եթե հանկարծ անկարող լինեմ
        Չհրաժարվել ճշմարտությունից
        Թե կուրծքըս չուզի, որ իր վանդակին գնդակներ խրվեն,
        Թե վիզըս չուզի պինդ օղակի մեջ մի կողքի ծռվել,
        Թե մեջքս չուզի մայր հողի վրա դիտապաստ փռվել,-
        տեսնելով, որ իմ կյանքը հատվում է՝
        Իմացեք, ես է՛լ
        Այդ պահին կասեմ.
        -«Բայց այսուհանդերձ... նա պտըտվո՜ւմ է»..."
    },
    {
      "caption": "ՎԱԽԵՆՈՒՄ - ՍԱՐՍԱՓՈՒՄ ԵՄ",
      "content": "Վախենում եմ շա՛տ բաներից,
        Ամեն տեսակ վա՛տ բաներից:

        Ինչպես մանուկն է փախենում
        Գիշերային ավեր վանքից՝
        Վախենում եմ ես էլ արդի
        Կեղծ ֆանատիկ-մոլեռանդի
        կուրա՛չ ջանքից:

        Ինչպես մանուկն է վախենում
        Գերեզմանոց տանող ճամփից՝
        Վախենում եմ ես իմ անվան,
        Պատվի՜ համար՝
        որքան անբիծ,
        Նույնքան նաև չպաշտպանված
        Զրպարտության թուխպ ու ամպից...

        Վախենում եմ
        Սին մտքերի ճարճատումից,
        Հին մտքերի աղճատումից,
        Նոր մտքերի կրճատումից:

        Վախենում եմ
        Մերժված կնոջ ահեղ քենից,
        Խարխուլ պատի խաղաղ շուքում
        Հոգնած մանկան անմեղ քնից:

        Վախենում եմ ես թույլերի՜ց.
        Այդ նրանք են ամենից շատ
        Ստորություն անում կյանքում...
        Վախենում եմ ես ծույլերի՜ց.
        Այդ նրանք են ամենից շատ
        Հոգնածորեն ծանըր տնքում...

        Եվ աստղային ա՛յն բույլերից,
        Որ խաբում են ճամփորդներին՝
        Շփոթեցնում հյուսիս-հարավ...

        Եվ տակը ծակ ա՛յն դույլերից,
        Որ խաբում են ճամփորդներին՝
        Ջրհորի մոտ թողնում ծարավ...

        Վախենում եմ ես շա՜տ բանից,
        Սարսափում եմ շատ... քի՜չ բանից:

        «Խոսքն է եղել սկըզբանից...»,
        Իսկ թե հանկարծ մի անբանից
        Հըրաման գա՝
        Մինչև անգամ
        Վերցնել մարդկանց լեզվի՞ց զրկել -
        Ո՛չ թե մարդկանց քիմքին կպած
        Այն մի կտոր միսը պոկել,
        Այլ բերա՜նը ամուր փակել...

        Դժբախտ մարդ է անշուշտ կաղը:
        Բայց ինչ արժե և կաղության
        Անբնական ծանըր խաղը՝
        Երբ կաղություն պիտի խաղաս,
        Սուտ-սուտ լնգաս, բռնի կաղաս...
        Դեռ կա ուրի՛շ զարհուրանք էլ -
        Երբ մինչև իսկ երազա՜նքը
        Սենյակի պես կտան վարձով,
        Հոգեփրկիչ թղթի նման
        Կվաճառեն կյանքում նորից...

        -Սարսափում եմ վերադարձող
        Քաղաքակիրթ միջնադարից..."
    },
    {
      "caption": "ՔՐՏՆՈՒՄ ԵՄ",
      "content": "Ես քրտնում եմ՝
        Ինչպես որ նա, ինչպես որ դու.
        Այստեղ մեր մեջ՝ արդեն ո՛չ մի տարբերություն:
        Ես քրտնում եմ
        Տաք քրտինքով՝
        Տապի՜ց,
        Տոթի՛ց,
        Պաղ քրտինքով՝
        Ե՛վ սարսափից,
        Ե՛վ ամոթից:

        Ես քրտնում եմ և ամոթից,
        Երբ ես կուշտ եմ, դու՝ անոթի,
        Երբ ես՝ սխալ, իսկ դու ճիշտ ես,
        Երբ կարծեցյալ ծանըր վիշտըս
        Քո վշտի դեմ լոկ փետուր է.
        Մինչ կաթում է իմ կտուրը՝
        Տանիք չունի տունըդ մի՛շտ էլ:

        Տաք քրտինքն է հոգիս պատում,
        Երբ ինձպեսին ինքս եմ դատում:

        Ամաչում եմ իմ անտեղի կոշտությունից,
        Իմ պատճառով խիստ խորացած գժտությունից,
        Դիտավորյալ, ոչ թե անկեղծ հաշտությունից:
        Ամաչում եմ ու քրտնում եմ այն ժամ նաև,
        Երբ - լինում է - սիրտ չեմ անում
        Իմ իսկ սրտի խորքը նայել,
        Նայել - և ի՜նչ՝
        Հանկարծ զգալ,
        Որ չեմ սիրում, այլ խաղում եմ,
        Որ չեմ աղում, այլ մաղում եմ,
        Որ չեմ ատում, այլ պարզապես նախանձում եմ,
        Եվ շոյում է մեղք գործածի թախանձումը,
        Ու ստում եմ, թե իբըր ես հավատում եմ,
        Չե՛մ հավատում - հավատացող ձևանո՜ւմ եմ...

        Սակայն կյանքում շա՛տ ավելի ես քրտնում եմ ուրիշի՜ տեղ,
        Թեպետ գուցե չի երևում իմ քրտինքի աղի շիթը:
        Ուրիշի՛ տեղ,
        Երբ որ մի բան մտածում են,
        Բայց ասում են բոլորովին ուրի՜շ մի բան
        Եվ չեն զգում, որ այդպես է հասնում ահա
        Ա՛յն դանակի բթացումը,
        Որով մարդիկ այգու նման կյանքն են էտում:
        Ուրիշի՛ տեղ,
        Երբ նրանք չեն կշռադատում -
        Կատարում են լոկ հրաման,
        Ասես ուսին գլո՛ւխ չունեն,
        Այլ շուռ տված մի ջրամա՜ն...

        Ես քրտնում եմ ուրիշի՛ տեղ,
        Երբ որ նրանք իրենց ուժը...
        Բայց այս մասին՝ ուրի՛շ անգամ,-
        Չէ՞ որ ինձ պես անզգույշը...
        Իմ այս վախկոտ-զգուշավոր մտքի համար՝
        Ես քրտնում եմ նաև հիմա
        Եվ մտածում,
        Թե ինչի՞ց է քրտնում մարդը:
        Ի՞նչ եք կարծում:
        Ինձ թվում է՝
        Ա՛յն պատճառով
        Եվ այնժամ է քրտնում մարդը,
        Երբ որ օդը պակասում է:

        Ձեզ թվում է,
        Թե ամոթի կամ սարսափի զգացումը
        Իմ ասածին հակասո՞ւմ է..."
    },
    {
      "caption": "ՀԻՄԱՐԱԲԱՐ ԽՈՍՏՈՎԱՆՈՒՄ ԵՄ",
      "content": "Հիմարաբար խոստովանեմ և այն, որ ես...
        Ես էլ ձեզ պես մարդ եմ ծակաչք.
        Անտեր աչքըս՝
        Թեկուզ փակած,
        Չի՛ կշտանում -
        Ու տանջում է,
        Եվ գլխիս դեմ սիրտս հաճախ
        Ըմբոստանում՝
        Պահանջում է
        Օտար այգուց վարդ ու կակաչ,
        Ուրիշների փռից՝ տաք հաց.
        Ծուռ է նայում օտար կնոջ,
        Թե իմն անգամ լինի հնոց,
        Իսկ նա՝ նույնիսկ ցրտից ճաքած...

        Հիմա՞ր մարդն է այսքան անկեղծ խոստովանում,
        Թե՞ խելոքն է ունեցածով միշտ գոհանում..."
    },
    {
      "caption": "ՆԵՐՈՒՄ ԵՄ",
      "content": "Ես չե՛մ հարգում, ճի՜շտ հասկացեք,
        Ես չե՛մ հարգում,
        Բայց ներում եմ ջահելներին՝
        Երբ զուր տեղը կռիվներ են նրանք սարքում -
        Մեղավոր է հորդող ուժի ավելցուկը:

        Ես չե՛մ հարգում, ճի՜շտ հասկացեք,
        Ես չե՜մ հարգում,
        Բայց ներում եմ ահելներին՝
        Երբ ասում են շատ լրջորեն,
        Հետն էլ տնքում.
        -Բա սա ձո՞ւկ է: Մեր ժամանակ լա՜վն էր ձուկը...

        Ես ներում եմ
        Օտար երկրում լիազորված հայրենասեր այն դեսպանին,
        Որ հայրենիք տանող ճամփա չի հարցընում՝
        Իմանալով, որ իր դժբախտ հայրենիքում վիշապացել
        Ու խժռում է բռնակալի դեռ երեկվա բարակ օձը:

        Այսպես՝ նաև ես ներում եմ ինքնասպանին,
        Թե մի քնած ժողովուրդ է արթնացընում
        Նրա միակ կրակոցը...

        Ու ներում եմ գլխացավը՝
        Թե ծագում է տարիքն առած կուսությունից,
        Գլխացավանքն անակընկալ՝
        Թե գալիս է հաջող չանցած քսությունից.
        Եվ այն ցավը,
        Որ արդյունք է սիրո անուշ հիվանդության,
        Եվ այն հիվանդ սովորույթը,
        Որ ծնունդ է ավանդության:
        Թող որ ներվի
        Նաև սուտը անմեղունակ,
        Ամեն կոպիտ անմեղ հանաք,
        Ամեն ամպ օր ու եղանակ:

        Եկեք նաև մի՛ նեղանաք,
        Թե սիրում են՝ ցույց չեն տալիս,
        Բայց մի՛ ներեք,
        Թե ցույց տալիս, բայց չեն սիրում:

        Եկեք նաև նրա՛ն ներենք,
        Ով լռում է հարկադըրված,
        Սակայն գոնե փրփըրում է,
        Բայց ոչ նրան,
        Ով դավում է
        Եվ ցավում է՝ հարկադըրված...

        Ես չներե՞մ երեխեքին, եթե նրանք
        Եվ թանկարժեք իր են կոտրում,-
        Թող սպառնան մինչև անգամ և լուսնյակի՜ն:
        Ես կներեմ ամե՜ն տեսակ ձեռնածություն ու հնարանք-
        Եթե նրանք
        Երեխայի սրտաճմլիկ լացն են կտրում,
        Երեխայի լացն են կտրում, բայց ոչ խաբում
        Դավաճանած եղջյուրակիր ամուսնյակին...
        Երբ ենք ներում կամ չենք ներում,
        Հասկանո՞ւմ եք:

        Մենք ներում ենք
        Ամե՛ն անգամ
        Ու լոկ այնքա՛ն,
        Որքանով որ կատարվածը հասկանում ենք:"
    },
    {
      "caption": "ՄԵՂԱՆՉԵԼ - ԶՂՋՈՒՄ ԵՄ",
      "content": "Պատահել է, որ չեմ սիրել,
        Բայց, չգիտեմ՝ ինչի՞ համար,
        Չեմ զլացել անսեր տիրել.
        Գրկել եմ կամ համբուրել եմ:
        Չեմ ընդունել սրտիս խորքում,
        Սակայն լռել-համբերել եմ:

        Ես շատ հաճախ ա՛յն չեմ տվել,-
        Մեղանչել եմ,- կարո՜ղ էի.
        Ու շատ հաճախ ցած եմ թևել,
        Իսկ վեր թևել կարո՜ղ էի:
        Եվ փախուստ եմ ինձնից տվել՝
        Ուրիշ տեղ եմ իզուր չվել -
        Օտա՜ր ոլորտ՝ օտա՜ր թևով,
        Մինչդեռ մնալ կարո՜ղ էի,
        Կարո՜ղ էի և - պարտավո՛ր:

        Մեղավոր եմ հույսի համար,-
        Չարդարացա՜վ՝
        Ո՛չ իմ մեղքով.
        Եվ կենդանի ա՛յն հավատի,
        Որ քարացա՜վ՝
        Ո՛չ իմ մեղքով.
        Եվ ա՜յն բարի սրտի համար,
        Որ չարացա՜վ՝
        Ո՛չ իմ մեղքով:
        Մեղանչել եմ
        Եվ ա՛յն ըմբոստ երգի առաջ,
        Որ խոհեմըս պատառեցի.
        Ա՛յն խոհերի մահվան համար,
        Որոնց ծինը խաթարեցի.
        Մեղավոր եմ և քո՛ առաջ,
        Որ... սիրելուց դադարեցի,
        Եվ ա՛յն ներման, որ բռնությամբ
        Իմ լայն սրտից վտարեցի...

        Իսկ ճիշտն ասած՝
        Ընդհանրապես մեղա գալու քի՛չ բան ունեմ..."
    },
    {
      "caption": "ԽՆԱՅՈՒՄ ԵՄ",
      "content": "Խնայում եմ ո՛չ թե սերըս. ճի՜շտ հասկացիր:
        Խնայում եմ քո նոր զարթնած սի՛րտը միայն
        Տարիքն առած ինձ պես մեկի խելառ սիրուց,
        Ինչպես որ հին - նստած գինուց,
        Անփորձները շուտ են հարբում
        Եվ շատ ուշ են ուշքի գալիս...

        Խնայում եմ միակ հույսըս,
        Ինչպես նաև պառավ մորըս,
        Թե չէ, գիտե՛ք, մե՜կ էլ տեսար՝
        Ինչ-որ հոգնած մի վայրկյանի,
        Վերջ տվեցի հիմար կյանքիս...

        Թե չեմ ասում,
        Որ մեր տնկած խնձորենին ուռի դարձավ,
        Արդյոք ո՞ւմ եմ ես խնայում.
        Մե՞զ՝ խեղճերիս,
        Թե՞ ուռենին...

        Թե չեմ ասում,
        Որ հատակին թափված յուղը
        Էլ ոչ մի կերպ ճաշ չի դառնա,
        Ո՞ւմ եմ արդյոք խնայում,
        Պարզ է, որ մե՜զ,
        Ոչ թե յուղը...

        Խնայում եմ ես ոչ այնքան ձեր ակա՛նջը,
        Որքան ա՜չքը,
        Թե չէ, գիտե՞ք,
        Ձեզ բոլորիդ այն ցույց կտամ,
        Ինչ ես վաղուց նկատում եմ...
        Խնայում եմ
        Ու - ծալում եմ ցուցամատըս..."
    },
    {
      "caption": "ԱՂՄԿՈՒՄ ԵՄ",
      "content": "Այս ամենը արդյոք ի՞նչ է.
        Խեղճի նվոց ու ճռի՞նչ է,
        Թե՞ մի ճիչ է
        Ու մորմոքում
        Հզոր հոգու:

        Եվ գալիքի աչքում ի՞նչ եմ.
        Ճո՞րտ եմ արդյոք,
        Թե՞ ազատ եմ,
        Հարազա՞տ եմ,
        Թե՞ լոկ բիճ եմ:
        Կենդանաշատ մի հատա՞կ եմ,
        Թե՞ լոկ այնտեղ ննջող խիճ եմ,
        Կախարդում եմ ու մոգո՞ւմ եմ,
        Թե՞... պարզապես աղմըկում եմ:

        Եվ իրար հետ դաշնակի՞ց են,
        Թե՞ թշնամի զույգ բանակ են
        Իմ մեջ քանակն ու որակը:
        Եվ ապագա ինչ-որ ժամի
        Ես՝ գազանըս,
        Ես՝ վազանըս,
        Չե՞մ շորորա ու չե՞մ քայլի հենափայտով:

        Սա
        Ո՛չ աղքատ ձևանալ է,
        Ոչ հանաք է.
        Հանրահաշվի մի խնդիր է՝ զույգ անհայտով,
        Որ կարող է լուծել միայն ժամանակը:
        Իսկ առայժըմ աղմըկում եմ,
        Ինչպես ջուրը,
        Որը ի՞նչ է,
        Ծո՞վ է,
        Լի՞ճ է,
        Թե՞ ճահիճ է.
        Տա՞ք է,
        Պղտո՞ր,
        Պաղ ու ջի՞նջ է,-
        Վերջին հաշվով ջրի համար
        Միևնույնն է կամ ոչինչ է.
        Նա հոսում է
        Ու խոսում է՝
        Իր սեփական ձայնը բնա՜վ չլսելով,
        Ո՛չ ցավ զգում,
        Ո՛չ էլ սգում՝
        Իր գեղեցիկ մահը բնա՜վ չափսոսալով...

        Իսկ առայժըմ աղմըկում եմ.
        -Գոնե լսե՜ք..."
    },
    {
      "caption": "ԶԱՐՄԱՆՈՒՄ ԵՄ",
      "content": "Ես, ճիշտն ասած, զարմանում եմ շա՜տ բաներից,
        Քիչ լավի հետ՝ ամեն տեսակ վա՜տ բաներից,
        Բայց ուզում եմ միայն մեկով բավարարվել՝
        Ա՛յն հոգնատանջ ճամփորդի պես այսօր վարվել,
        Որ հոգնելով ճամփաներից՝
        Ջարդ ու փշուր կանգ է առնում
        Եվ չի նայում առաջ, վար-վեր
        Ու հայացքով ետ չի դառնում -
        Հոգնածորեն նայում է նա աննպատակ
        Եվ ա՛յն տեսնում, ինչ ընկած է ոտքերի տակ:

        Ու ես հիմա,
        Որ անհարմար
        Վատ բաների թավ անտառում ճամփորդելուց
        Ջարդված-հոգնած՝
        Հանգըստանում-թարմանում եմ,
        Նրա պես էլ ակամայից ու ծուլորեն զարմանում եմ,
        Որ - թռչնի պես - ճիշտ խոսքից է մարդը խրտնում,
        Եվ ոչ երբեք սուտ խոստումի կրակոցից.
        Լուսնի նման՝ արևից է նա սփրթնում
        Եվ շիկնում է հրախաղի սառը բոցից...

        Իսկ դուք՝ ինչպե՞ս:
        Դո՞ւք էլ՝ ինձ պես:

        Է՜հ, երևի, ինձ վրա եք դուք զարմանում..."
    },
    {
      "caption": "ԱՆՄԱՀՆԵՐԸ ՀՐԱՄԱՅՈՒՄ ԵՆ",
      "content": "Նրա՛նք, որոնց հետ ես պայքարել եմ մարտում,
        Ապրել նահանջ, գրոհ և հաղթություն պայծառ,
        Նրա՛նք, ովքեր սակայն, ավա՜ղ, չդարձան տուն,
        Երբ աղետը կանխվեց, ու վտանգը անցավ,-

        Նրա՛նք - բազմակերպար, նրա՛նք - բազմալեզու,
        Տարբեր հողո՛վ, ջրո՛վ, տարբեր գույնո՛վ անգամ,
        Սակայն որոնց շրթից նույն գալիքն է խոսում,
        Որպես սրտագիտակ և հարազատ թարգման,-

        Նրանք ներս են գալիս առանց բախմա՛ն, անձա՛յն,
        Երբ հյուրընկալ, ծանոթ իմ սենյակում
        Լռությունը, իբրև անձեռակերտ արձան,
        Կիսաբաց գրքերի նիրհն է հսկում:

        Երբ նստած եմ լինում հոգնատանջ ու տխուր,
        Ինքս ինձնից դժգոհ, չվաստակած,
        Երբ տենչած երգի տեղ՝ հովն է դուռս բախում
        Ու կորչում է, իբրև ծաղր ու կատակ...

        Իբրև ջերմ ներշնչանք և հղացում հարուստ
        Այցելում են նրանք հենց այդ պահին հանկարծ,
        Իրենց ներկայությամբ անխոս հրամայում,
        Պահանջում են ինձնից իրենց երգը չերգած:

        Երգն այն, որ ծնվել է խոնավ խրամատում,
        Ջերմել հայրենի տան հրդեհներից,
        Ահագնացել նրանց հաղթական ու հատու՝
        Ողջ Եվրոպան չափած ոտնաձայնից...

        ***

        Նրանց փառքով, ինչպես իմով փառավորված,
        Աչքս հառած նրանց անցած ճանապարհին՝
        Ես ապրում եմ թեկուզ տենդով ամենօրյա,
        Աննախադեպ կյանքով ու խնդությամբ գալիք:

        Թեկուզ մաքրվում է, սիրտս սրբագործվում
        Նրանց թափած արյան անեղծությամբ,
        Եվ չծնված երգս նրանց արյամբ օծվում,
        Նրանց արյան նման դառնում է թանկ,-

        Բայց դժվար է դառնում մարմին տալ այդ երգին,
        Անմահության երգին տալ հնչյուն ու բարբառ,
        Եվ ես տվայտելով՝ մռայլվում եմ կրկին
        Անզորության տանջող գիտակցությամբ:

        Իսկ այդ պահին նրանք այցելում են զվարթ.
        Ինչպես հաղթանակած մարտից հետո,
        Եվ հայացքո՛վ, ժպտո՛վ, խոսքերո՛վ անվհատ
        Փարատում են հոգիս կասկածներից պղտոր:

        Ասես ասում են ինձ եղբայրորեն զվարթ.
        -Եղիր նույնքան համառ, որքան մարտում,
        Մի՛ վարանիր, ընկեր, մի՛ երկմտիր բնավ,
        Այլ կերպ չէինք հաղթի և չե՛ն հաղթում:

        Զգա շունչը դարի երակներո՜վ, արյա՛մբ,
        Մեր արյան պես եղիր վառ ու անմեռ,
        Հիշի՛ր, որ միասին մենք փրկել ենք համայն
        Աշխարհի բախտը և կփրկենք դեռ:

        Հիշի՛ր և փառ՜ք տուր մեզ, ընկածներիս բոլոր,
        Փա՛ռքը երգիր նաև ապրողներիդ,
        Եղիր երգի մեջ էլ, ինչպես մարտում՝ հերոս:
        Սիրի՛ր, բայց թշնամուն մտաբերի՜ր:

        Երգիր խրո՛խտ ու վե՛հ, ինչպես մարտի պահին
        Եվ փխրո՜ւն՝ տուն հղված նամակի պես,
        Եվ որդուն սպասող մոր պես մեղմ ու բարի,
        Եվ զինվորի նման պարզ ու անկեղծ...

        Երգի՛ր, բայց կռվե՜լը... չմոռանա՜ս, ընկե՛ր,
        Ա՛յդ են մեռածները...
        Այստեղ ահով
        Ընդհատում եմ նրանց այս խոսքը բոցարյուն,
        Եվ գոչում երդումի նման հանդիսավոր.

        -Ո՛չ, այդ անմահներն են հրամայում..."
    },
    {
      "caption": "ՄԵՐՈՆՔ",
      "content": "Այդ բառը արդյոք ե՞րբ ծնվեց կյանքում:-

        -Գուցե այն պահին, երբ անակնկալ
        Վերևից մի արկ աննկատ ընկավ
        Եվ անմեղ խաղով տարված մի մանկան
        Սպանեց մթնում:

        Գուցե այն պահին, երբ վառվող մի տուն,
        Չայրելու համար տունը դրացի,
        Սեփական ցավի մոխիրը սրտում՝
        Հրի շշուկով շշնջաց տրտում.
        -Այդ օտարներն են, դու զգուշացի՜ր:

        Եվ գուցե այն ժամ, երբ թշնամին ժանտ,
        Հարբած իր արյամբ և մեր բերքերով,
        Նահանջի մատնեց մեզ ծանր մի ժամ
        Եվ այրված տունը դրացուն ասաց.
        -Դեռ կգա՛ն մերոնք... "
    },
    {
      "caption": "ՀԱՐԱԶԱՏՆԵՐ",
      "content": "Հարազատնե՛ր,
        Ես չմեռա, ես մնացի նորից կենդան,
        Ես ապրեցի ձեզնից հետո...
        Հարազատներ, որ թաղված եք մայր հողի տակ,
        Հարազատնե՛ր:

        Ես տեսա այն, ինչ դուք տեսաք-
        Դեմքը մահի,
        Բայց ընկնելով անժամանակ,
        Դուք չտեսաք՝ ինչ տեսա ես -
        Մարտից հետո եկավ ապրի՛լ, եկավ Մայի՜ս,
        Եկավ Մայի՛ս ու հաղթանա՛կ:

        ...Հարազատնե՛ր,
        Ես ի՞նչ երգով ձեզ ետ կոչեմ,
        Իմ՝ զինվորի ձայնը խուլ է, մինչ սիրտն է խոր...
        Հարազատնե՛ր,
        Կրկին ստեպն է կանաչել,
        Որ խեղդվել էր թնդանոթի թանձր ծխով:

        Կրկին հիմա խարտիշահեր կազակուհին,
        Շրջելով նույն ստեպներով,
        Հանկարծակի հիշում է սուր կատակ մի հին,
        Որ ձեզանից մեկն է ասել նրան մի օր,
        Ու ինձ նման՝
        Չի իմանում ժպտա՞, թե՞ լա...
        Եվ շշնջում է միայն.

        Հարազատնե՜ր..."
    },
    {
      "caption": "ԼԵԳԵՆԴԸ",
      "content": "Նա ծնվել էր այնտեղ, ուր կան լեռներ ժայռոտ,
        Ուր քարափներ, կիրճեր, անտառներ կան,
        Ուր ամեն քար այնպես մտերի՛մ է, ծանո՜թ,
        Ամեն խութ՝ ժպտադեմ, ամեն թուփ՝ բարեկամ:

        Ուր միակ թշնամին գարնան սելավն է ժանտ,
        Որ սրբում էր - տանում ջրաղացը հացի,
        Չթողնելով ձորում ուրիշ այլ մի նշան
        Քարաշեղջից կախված նավախելից բացի:

        Նա ծնվել էր այնտեղ - լեռնաշխարհում հայոց,
        Ժայռաքարից կերտված մի հին տնում,
        Բայց մարտնչեց, ընկավ - ընկավ իբրև հերոս
        Ռուսական անափ տափաստանում:

        Նույն հեղեղն էր վայրի, նույն սելավը դաժան,
        Որ ուզում էր ողջը սրբել, քանդել՝
        Հեռավոր Բեռլինից մինչև Կովկաս հասած,
        Հեղեղ, որ ո՛չ ջրով, այլ արյամբ էր հորդել:

        Նա մարտնչեց, ընկավ անափ տափաստանում,
        Ուր քար չկա և ուր հողն է ավազ,
        Որ այստեղ, քարաշատ, ժայռոտ Հայաստանում
        Նրա ջրաղացը հայոց ցորենն աղա...

        Հայոց ցորենն աղա, աղա հատի՜կ-հատի՜կ,
        Առատ - ստեպների ավազի չափ,
        Եվ ջրերի՛ն, ժայռի՛ն, նավախելի՛ն պատմի
        Նրա կյանքի մասին... արդեն լեգենդ դարձած..."
    },
    {
      "caption": "ՈՐԴԻՆ",
      "content": "Նա անգո՛ւթ էր կռվում, գոտեմարտում՝ դաժան
        Մոլեգնորեն էր նա ոսոխներին ջարդում,
        Թշնամու դեմ չուներ խղճմտանքի նշան,
        Ու բարության նշույլ չուներ սրտում:

        Եվ նա մի օր ընկավ մահով հերոսական,
        Թշնամու շարքերում - մեր դիրքերից հեռու...
        Սակայն մահից հետո նրա մայրը, երկա՜ր,
        Դեռ շարունակ որդուց նամակ էր ստանում...

        ...Պառավն ինչպե՞ս զգար, ո՞նց հասկանար արդյոք,
        Որ զինվորը դաժան, նո՛ւյն իր բարի որդին,
        Գոտեմարտից առաջ իր սեփական ձեռքով
        Բացիկներ էր գրել ու նամակներ անթի՜վ...

        Եվ մինչ ուրախության զուլալ իր արցունքով
        Սփոփվում էր մայրը, որ ապրում է որդին,
        Ռուս մուժիկ մի ծեր, դողդողացող ձեռքով,
        Վշտի արտասուքը քթարմատին,-

        Ծրարների վրա նո՛ւյն հասցեն էր գրում,
        Միայն... միշտ դնելով նոր ամսաթիվ..."
    },
    {
      "caption": "ՀՐԴԵՀՆԵՐԻ ԼԵԶՈՒՆ",
      "content": "Ես բոցերի լեզուն չեմ մոռանա բնավ:
        Հրդեհային բառի հրե լեզուն,
        Երբ երկինքը իր լայն անեզրության վրա
        Փոխանցում էր խոսքեր հակիրճ ու սուր:

        Մարտի թոհ ու բոհում, շառափի մեջ կռվի,
        Երբ խոսքն անկարող էր, անզոր՝ լեզուն,
        Երբ թնդանոթն անգամ իր որոտով հեռվից
        Ոչ թե խոսո՛ւմ էր պարզ, այլ կակազում:

        Երբ նահանջում էինք մենք մի ծանր պահի
        Եվ սկսում էին շան պես հաչել
        Թշնամու զենքերը, որ մեզ մատնեն ահի,-
        Երկինքը հայտնում էր. «Կանգնե՛ք, քաջե՛ր»:

        Այդ՝ մի գյուղ էր գուցե - կերոնի պես այրված,
        Գուցե մի գործարան՝ քուրայի պես,
        Գուցե անտառ վայրի, գուցե մի թանգարան՝
        Իր գույների փայլի պերճության մեջ:

        Այդ՝ հրդեհի խոսքն էր երկնի վրա լազուր,
        Հասկանալի, սակայն և անթարգման,
        Հրի հրամանը, բոցի անզուսպ լեզուն,
        Անխախտ մեր դեվիզը՝ կամ կյա՛նք, կամ մա՛հ:

        Իսկ երբ երթի փոշին լուսածիրի նման
        Արդեն թշնամական հորիզոնի վրա՝
        Ելնում ու ծածկում էր ամենայն ինչ,
        Ազդարարում էր նա - «Առա՜ջ, դեպ ի՛նձ»:

        Եվ երբ անցնում էինք քաղաքներից-քաղաք,
        Մեր հաղթության ուրախ ժխորի մեջ
        Նա մի վերջին անգամ հորիզոնում շողաց,
        Կայծագրեր. «Դադա՛ր: Հաղթությո՛ւն: Վե՛րջ»:

        Այդ՝ վերջին բոցի մեջ պատերազմն էր այրվում,
        Մոխրանում էր կռվի մոլուցքը թեժ՝
        Իր իսկ հրախաղով իր մահն ազդարարում,
        Իր երկնքի ներքո, իր որջի մեջ...

        . . . . . . . . . . . . . . . . . . .
        . . . . . . . . . . . . . . . . . . .

        Ես բոցերի լեզուն չե՛մ մոռանա բնավ,
        Հրթիռային խաղի թովիչ լեզուն՝
        Լենինի դամբանի հավերժության վրա,
        Հրապարակում Կարմիր, Կրեմլի շուրջ...

        *
        Խաղաղության հուրը վառվում է մեղմուրախ
        Հիմա ամե՜ն տան մեջ մեր աշխարհում:
        Մենք բոցերի լեզուն չե՛նք մոռացել, բնա՛վ -
        -Զգաստությո՜ւն է նա թելադրում:"
    },
    {
      "caption": "ԴԱՐԸ",
      "content": "Դարն այս, ուր ամեն ինչ գիտակցված է, օ՛, խի՜ստ,
        Եվ ընթանում է միշտ ո՛չ ակամա,
        Ուր գոյության համար չկա միջին ուղի,
        Ուր միմիայն պետք է ընտրել կամ ա՛յս՝ կամ ա՛յն,-

        Դարն այս և ի՛մ մեջ է, և քո՛ մեջ է - մե՜ր մեջ.
        Նրա ծնունդն ենք մենք, նրա արյունն ենք թանկ,
        Եվ չենք կարող երբեք մեր հոգու մեջ մեղմել
        Ա՛յն, ինչ ժառանգել ենք մենք սրությամբ:

        Թեթևության համար դարը մեզ չի ներում,
        Ինչպես որ չենք ներում ինքներս մեզ.-
        Սո՛ւր է դրված հարցը լինել-չլինելու...
        Մենք, որ լինելու ենք՝ լինենք ծա՜նր և մե՛ծ:

        Եվ հասկանանք, սի՛րտ իմ, ինչ մե՛զ է վիճակվել,
        Որքան ծա՛նր է, դժվա՛ր, նույնքան թա՛նկ է, անգի՛ն,
        Եվ եթե մեզ պահենք թեթևամի՛տ, անգե՛տ,-
        Առա՛նց խնայելու դարը մեզ կապտակի... "
    },
    {
      "caption": "ԽԱՂԱՂՈՒԹՅՈՒՆ ԵՎ ՀԱՂԹԱՆԱԿ",
      "content": "Ճերմակել է նորից աշնան դաշտը դեղին-
        Կրկին ձյունն է իջնում անհունորեն խաղաղ,
        Ամեն աղմուկ ու ճիչ թվում է անտեղի,
        Անհարիր է թվում ամեն մի աղաղակ...

        Սակայն գիտես, որ այս խաղաղության ներքո -
        Անհարազատ, օտար աշխարհներում,
        Ինքն իրենից հոգնած, ինքն իրենից դժգոհ
        Մի մութ փոթորիկ է գաղտնի հևում:

        Գիտես, որ աշխարհում - քո աշխարհից հեռու,
        Որքան էլ որ ձմռան երկինքն է անկայծակ,
        Կայծակներ են սակայն պահվում մութ ամպերում,
        Որպես գալիք կռվի բոցահարույց կայծհան:

        ...Սակայն գիտես նաև, որ ձմեռից հետո
        Իր հաղթական տոնով միշտ մայիսն է գալիս,
        Որ արկերով դաժան և վառոդի ծխով
        Չի ընդհատվում երբեք շունչը դարի:"
    },
    {
      "caption": "ԳԱՐՆԱՆԱՅԻՆ",
      "content": "Ծավալվել ես, գարո՛ւն, ողջ աշխարհի վրա,
        Բացել ես ինքդ քեզ, բացվել ինքդ քո դեմ՝
        Նման մի խոր երգի - անհղացում գրված -
        Որ միշտ նո՛ր է թվում, թեպետ անգիր գիտեն:

        Քո պարգևած պայծառ ու խոր խլրտումից
        Հողը հիմա ծա՛նր՝ գոլորշով է շնչում,
        Գետերն են դուրս ելել իրենց նախկին հունից,
        Մինչդեռ թռչունները՝ հին բներն են թռչում:

        Բացել են ծառերը իրենց թերթերն ի լույս,
        Կանաչներն են ծփում անսահման ու անծիր,
        Եվ քո տաքուկ շնչից, քո ներշնչած սիրուց
        Աղբյուրներն են երգում նման քա՜ղցր լացի:

        Ծավալվել ես այսպես ողջ աշխարհի վրա
        Բացե՜լ ես ինքդ քեզ, բացվել ինքդ քո դեմ,
        Նման այն խոր երգին - անհղացում գրված,
        Որ ինձ նո՜ր է թվում, թեպետ անգիր գիտեմ...

        II
        Սաղարթների վրա ծիծառներ կան հիմա,
        Գարնան շունչ կա հիմա, բուրմունք անուշ.
        Ծաղիկներն են լռում, իբրև մի խոր իմաստ,
        Որ զուլալ աղբյուրն է լոկ թարգմանում:

        Ու արոտներում խլրտում կա հիմա,
        Փողոցներում խայտանք ու եռուզեռ...
        Տարբեր հուզանք ունի հիմա ամե՜ն մի մարդ,
        Բայց միևնույն պահն է ողջը հուզել:

        Վարարումով վայրի սիրտս լի՜քն է հիմա,
        Սիրտս լի՜քն է հիմա, լի՛՝ լալու չա՜փ...
        Եվ պահում է լեզուս մի անթարգման իմաստ
        Իր խո՜ր, հուզումնավո՛ր լռության տակ...

        III
        Փողոցների վրա քո խայտանքն է կախվել,
        Լո՜ւռ տարածվել ամեն մայթի վրա,
        Փակ պատուհանները քո տաք շնչին բախվել,
        Երկփեղկվել են, գարո՛ւն, սրտի՜ս նման:

        Այնպես քա՜ղցր է զգալ թևածումդ, գարո՛ւն,
        Այնպես քա՜ղցր է ապրել հուզանքդ պերճ,
        Որ խայտում է իմ մեջ իբրև բոսոր արյուն,
        Շարժվում սրտիս խորքում, երակիս մեջ:

      Ես ուրա՜խ եմ, գարուն, ուրա՛խ՝ խնդալո՜ւ չափ,
        Բայց սրտիս մեջ ցավ կա՝ լուռ լացի՜ պես...
        Բախվել է քո շնչին պատուհանը իմ փակ
        Ու երկփեղկվել, գարո՛ւն, իմ սրտի՜ պես...

        IV
        Գարո՛ւն, նույնն ես նորից, նո՛ւյնն է խայտանքդ անուշ.-
        Նորից զգում եմ ես ծանրությունը սրտիս...
        Դու հուզում ես, գարո՛ւն, իբրև ծանոթ անուն,
        Որ մոռացվել մի պահ, արդ հիշվում է կրկին:

        Բա՛ց է սիրտս հիմա, գարո՛ւն, քո շնչի դեմ.
        Ե՜կ, ողողի՛ր սիրտս քո խնդությամբ պայծառ,
        Ե՜կ, մոտեցի՜ր, որ քեզ մոտի՜կ զգամ, դիտեմ
        Իբրև մեռած ընկեր՝ կրկին կենդանացած...

        Այնպես ծա՜նր է հիմա առանց նրա ապրել,
        Գարո՛ւն, քո խայտանքը այն աշխարհի վրա,
        Որի գարնան համար նա իր կյանքը դրեց՝
        Իբրև մի երգ սիրո - կարմիր արյամբ գրված...

        Նո՛ւյնն ես նորից, գարո՛ւն, նո՜ւյնն է խայտանքդ անուշ.-
        Նորից զգում եմ ես ծանրությունը սրտիս...
        Դու հուզում ես, գարո՛ւն, իբրև ծանոթ անուն,
        Որ արցունք է կորզում՝ երբ հիշվում է կրկին...

        V
        Բայց այսուհետ կգաս, գարո՛ւն, ո՛չ այն հերթով,
        Որով եկել ես դու ձիգ դարերից...
        -Այսուհետև կգաս իբրև ո՛չ լոկ զարթոնք,
        Այլև իբրև չեղած մի տարելից:

        Կգա՜ս, կգա՜ս իբրև փառաբանում ու փառք
        Նրա՛նց համար, որոնք դյուցազնորեն,
        Ներկա կյանքով հարուստ և գալիքով հպարտ,
        Նահատակվե՜լ են, մեռե՛լ, բայց չեն կորել:

        Նրանց համար, որոնք ձմռան ցրտերի մեջ
        Գիտեին, որ գարո՛ւն, նորից կգաս,
        Որ չի կարող կյանքում լինել հավերժ ձմեռ
        Եվ մահվան դեմ կյանքը՝ թույլ ու տկար:

        Նրանց համար, որոնք գիտեին, որ կգաս
        Եվ սփռելով կյանքում փայլ ու ժպիտ,
        Կլինես նրանց գործած հերոսության վկա
        Եվ կորստի համար, վերքի համար՝ սպի:

        Կգա՛ս, բայց ոչ իբրև լոկ բնության զարթոնք,
        Ինչպես որ եկել ես ձիգ դարերից,
        Այլ թշնամուն՝ զենքով, մահին մահով հաղթող
        Հերոսների համար մի տարելից...

        Կգաս, բայց ոչ իբրև լոկ նորաբաց կակաչ,
        Ո՛չ իբրև վարդ, շուշան, «սիրի-սիրի».-
        Իբրև փառաբանում, հիշատակում կգաս,
        Իբրև Հաղթության Տոն,
        Մայիսի ինն..."
    },
    {
      "caption": "ԿԱՆՑՆԵՆ ՕՐԵՐՆ ԱՅՍ",
      "content": "Կանցնեն օրերն այս և մենք նրանց հետ,
        Մեր կյանքն ու դարը անցյալ կդառնան,
        Եվ ինչ որ մենք ենք անվերջ անրջել՝
        Մեր երազանքին մեր կյանքը խառնած,
        Ինչի համար մենք տառապել ենք խիստ
        Եվ պայքարել ենք ու ձգտել արյամբ,
        Կտրվի նրանց անարյո՛ւն, հանգի՛ստ,
        Կդառնա կենցաղ ու պարզ առօրյա...

        ...Ես տեսնում եմ պարզ - մանուկ մի արթուն,
        Թեքված պատմության իր գրքի վրա,
        Վերացած դեմքով իր դասն է սերտում:
        Մեր դարն է փռվել նրա աչքի դեմ -
        Գաղտնիքները՝ բաց և վերքերը՝ փակ...
        Նա մեզ տեսնում է մշուշի միջից
        Իր խոր աչքերի հայացքով վճիտ
        Եվ սարսռում է զարմանքից մի պահ:
        Անուններն է մեր նա սիրով սերտում,
        Մտքում պահում է հին թվականներ.-
        Երբ շահել ենք մենք մի դաժան մարտում
        Եվ թշնամուն ենք մեր հողից վանել...
        Երբ մաքառել ենք հավատով անմար,
        Ջանացե՛լ, տքնել կամքով մի խորին,
        Եվ կործանել ենք՝ կառուցման համար,
        Եվ կառուցել ենք անկործանելին...

        Նա ապրում է մեր լարումը կրկին,
        Ե՛վ հավատում է, և՛ չի հավատում
        Մեր այս օրերի պատմության գրքին
        Եվ գոյությանը, կյանքին ամենքի,
        Որոնց անունն է նա սիրով սերտում...

        *
        Անցյալ կդառնան մեր օրերն այս թեժ,
        Ու մենք - այսօրվա պարզ քաղաքացի -
        Կթվանք այն ժամ պաշտելի հերոս...
        Եվ մանուկներին, նորածիններին
        Կմկրտեն մեր պարզ անուններով..."
    },
    {
      "caption": "ԽՈՀ ՋԱՀԵԼՈՒԹՅԱՆ ՄԱՍԻՆ",
      "content": "I
        Թարմությամբ է շնչում մեր մարմինը կայտառ,
        Տանջում է մեզ հաճախ ավելցուկ կորովից.
        Մկանների խաղից սուր խտուտ են զգում
        Մեր բազուկներն առողջ...

        Սիրում ենք մենք կարդալ
        Աղջիկների հայացքը խռովիչ,
        Նրանց ժպիտները, որոնք անբառ բառով
        Զրուցում են մեզ հետ
        Երազներից, սիրուց և գորովից...

        Քայլից մեր կորովի - մայթերը ժպտում են,
        Ժպտում՝ մերթ ծառերի կանաչ կատարներով
        Ու մերթ խանութների ցուցափեղկով մաքուր.
        Ժամի պես թռչում է, անէանում տարին,
        Մինչ պատրաստ ենք կառչել ատամներով
        Ուրախության անցնող ակնթարթից թեկուզ...

        -Ջահել ենք մենք, այո՛,
        Ինչպես որ չեն եղել տարեկիցները մեր
        Ո՛չ մի երկնքի տակ, ո՛չ մի դարում...
        Բայց լինելով առույգ, երջանիկ և առողջ,
        Մենք անփույթ չենք եղել
        Անգամ մեր մանկական տարիներում այն վառ.-
        -Հանգամանքները մեզ հասուն են դարձրել
        Կարծես մեր տարիքից ավելի վաղ...

        II
        Մեծ Հոկտեմբերն էր, որ մեզ սերմանեց,
        Եվ առաջին ճիչը,
        Մեր առաջին ճիչը
        Անլսելի դարձավ այն խոլ կռիվներում,
        Ուր թշնամին իբրև դժնատեսիլ անեծք
        Կախվել էր մեր անմեղ օրոցքների վրա,
        Մինչդեռ, իբրև բարի և փրկարար հուռութք,
        Հնգճյուղանի աստղը
        Իր բախտի հետ նաև մեր կյանքն էր պաշտպանում...

        Մենք առաջինն էինք, որոնց մկրտեցին
        Ո՛չ մյուռոնով թթված,
        Այլ ռևոլյուցիայի ավազանում,
        Եվ առաջին բառը, որ սերտեցինք,
        Չէր կրկնված անուն,
        Որով մորը, հորը, եղբորն են անվանում.-
        Դեռևս քայլելով չորեքթաթիկ,
        Մենք նախ շշնջացինք.
        -Լենին պապիկ…

        Մենք առաջինն էինք, որ մեր մոր ստինքից
        Ներծծեցինք կարծես
        Մոր կաթի հետ նաև հասուն խելք ու բնազդ,
        Ու մեր մանկությունը անցավ և՛ մանկաձև,
        Բայց յուրովի՛ այնքան,
        Այնքան տարբե՛ր սակայն,
        Որ հին սերունդներին թվար գուցե
        Ո՛չ մանկություն բնավ...

        Ի՞նչ էր հեքիաթների կրտսեր ու քաջ որդին
        Նրա քեռու, իմ հոր և քո եղբոր առաջ.
        Ի՞նչ էր հեքիաթների լուսավոր ու մթին՝
        Իրար միշտ հակառակ աշխարհների
        Ներհակությունը պա՜րզ և հասարակ -
        Իրական աշխարհի ներհակության առաջ...

        ...Մեր խաղերն իսկ կարծես
        Ձևված էին օրվա ահեղ անց ու դարձի
        Եվ իրական կյանքի ներհակության վրա,
        Երբ մենք փոշիներում նեղ փողոցի,
        Այգիներում բերրի, արոտներում անբերք
        Ո՛չ թե խաղում էինք «պահմտոցի»,
        Այլ «մարտնչում» էինք «բուրժուի» դեմ...

        Այսպես մենք մեծացանք ու ապրեցինք կյանքում,
        Բայց դեռ չգիտեինք, թե ի՛նչ է «կյանք», «ապրել»,
        Երբ ահավոր մահը մեզ հանդիպեց.-
        ...Տուն դառնալով «կռվից», փոշիներով «արնոտ»,
        Դեռ առաջին անգամ մինչ այդ մեզ անծանոթ
        «Ուրախություն» բառը նո՛ր միայն հասկացած
        (Կռիվ-խաղում տարած մեր հաղթության պատվին),-
        Ո՞վ չտեսավ արդյոք դառն արցունքի կաթիլ
        Իր հոր արևախանձ քթարմատին,
        Ո՞վ չլսեց արդյոք հեկեկանքը իր մոր.

        -Ինչո՞ ւ:
        -Մեռել է...
        -Ո՞վ...
        -Լենին պապին...

        ...Այսպես մեր հոգու մեջ կյանքը իրար խառնեց
        Մեր առաջին վիշտը և առաջին խինդը,
        Մեր առաջին վիշտը, որ մատներով քարե
        Կմճտեց մեր սիրտը... սակայն բերեց նաև
        Եվ առաջին միտքը.

        -Ապրել ու պայքարել
        Ինչպես Լենինն ինքը...

        III
        Իսկ նա պատվիրել էր նախ սովորել:

        -Դպրո՛ց, ուսումնարա՛ն, գիրք ու հրա՛շք...
        Մեր աչքերի առաջ միանգամից
        Հանկարծակի իրեն դրսևորեց
        Մի անծանո՜թ աշխարհ նո՛ւյն աշխարհի վրա:

        Գալիքը մեր կյանքի
        Հեռո՜ւ-հեռուներից մեզ երևաց արդեն,
        Դրսևորեց իրեն պարզ ու որոշակի,
        Երբ մեր առաջ կանգնեց անցյալի դեմ:

        Մենք իմացանք արդեն,
        Որ քարն իր ծավալով է ջուր արտամղում,
        Ուստի հարկավոր է լինել ո՛չ թե թեթև,
        Այլ մե՛ծ, ծանրաբարո՛ և ծավալո՜ւն:

        Մենք իմացանք արդեն
        Օրենքը հակադարձ բաղդատության.
        Դու թո՛ւյլ լինես եթե՝
        Ուժեղ պետք է լինի չար թշնամին քո տան:

        Մենք իմացանք նաև,
        Որ մենք ծնվել էինք, աշխարհ եկել
        Ո՛չ լոկ մեր մայրերի արգանդից մերկ,
        Այլ խավարից խարխուլ հին աշխարհի.-

        Ուստի՝ նախ և առաջ մեզ օթևա՛ն էր պետք,
        Հարկավոր էր կերտել դաստակերտնե՛ր քարից,
        Հարկավոր էր կերտել գործարաննե՛ր բազում
        Եվ քաղաքնե՜ր շինել պայծառ ու բազմամբոխ,
        Քամել ու ամբարել բերք ու բարիք փարթամ,
        Որ այնուհետ միայն մեր բերանում լեզո՛ւն
        Եվ մեր կրծքի ներքո արդարացի խանդով
        Սե՛րը, ցանկությո՜ւնը և տենչա՜նքը խայտար...

        Եվ առաջին սերը մեզ շա՜տ ուշ այցելեց -
        Պատանության փակվող դարպասների առաջ,
        Քանզի կառուցման ու կերտման մոլուցքի մեջ,
        Աննախադեպ մի նոր կյանքի համար
        Պայքարի դիրքերում,
        Կարծես ո՛չ ժամանակ և ո՛չ էլ ցանկություն
        Ունեցանք մենք՝
        Հույզերը անձնական,
        Մեր զգացումները տեսնել և դիտելու...

        Իսկ մինչ այդ, մինչ այն -
        Նա մեր կրծքի ներքո միանգամից աճեց,
        Հսկայացավ իբրև առասպելի մանուկ:
        Բայց շատերը մեզնից
        Մեկ ուրիշի առաջ դեռ այն չէին բացել,
        Երբ անխուսափ դարձավ կամ այն կրկի՛ն գոցել,
        Կամ նրա հետ մեկտեղ և միասին -
        Մերթ այն իբրև ամուր զրահ հագած,
        Մերթ զրահի ներքո՝ մեր կրծքի տակ փակած,-
        Ելնել մեզ փրկելու չար օրհասից...

        Նենգ թշնամին արդեն մեր դռանն էր հասել
        Խաղաղ մեր շեները այրող իր առաջին ինքնաթիռով...
        Ու մենք լուռ փակեցինք դասագիրքը մեր բաց,
        Թողած դպրո՛ց, դասե՛ր,
        Կիսատ թողած նաև խոստովանքը սիրո,
        Ելանք ի մա՛րտ, գրո՜հ...

        IV
        Ջահելությունը մեր
        Վրա հասավ կռվի թեժ դիրքերում,
        Խրամատում խոնավ,
        Մեր հայրենի տնից հաճախ այնքա՜ն հեռու,
        Փրկության ու մահվան ակնթարթի առաջ:

        Նա ծովերում թրջվեց և չխեղդվեց հազիվ
        Ալիքներից գոռոզ և կատաղի,
        Դուրս ելնելիս բերած մեջքի վրա
        Ջրականի սպին, իսկ կոպերի վրա՝
        Քարացած մրմուռը օվկիանոսյան աղի...

        Թրջվե՜ց, օ, նա թրջվեց և ցամաքում՝
        Քրտինքից ավելի իր արյունով,
        Եվ չորացավ եթե՝ նա չորացավ անգութ
        Բոցերից այն, հրից այն խոլ հրդեհների,
        Որոնք իր հայրենի տունն էին ճարակում...

        Ջահելությունը մեր...
        Գնդակն առավ նրան և խոցոտեց,
        Վառոդի ծուխն անգամ
        Կարծրացավ կիսախանձ նրա թարթիչներին...
        Տանկը նրան ոտնեց
        Եվ արկերի անթիվ բեկոր-պատիճներից
        Կերպարանքը նրա
        Ոչ այն է թե կարծես նոր ծաղկատար դարձավ,
        Ոչ այն է թե հանկարծ ընդմիշտ պեպենոտվեց...

        Այո՛, տեսավ նա մահ, կործանում և ավեր
        Ապրեց անկում, արյուն և արհավիրք,
        Բայց ինքն իրեն երբե՜ք, երբե՛ք նա չդավեց
        Եվ ինքն իրեն փրկեց օրհասական ժամին...

        . . . . . . . . . . . . . . . . . . .

        V
        ...Այսպես, պատերազմի սարսափները ապրած,
        Ապրած զրկանքների, լարման պահեր,
        Որոնց չէր դիմանա
        Ուրիշ ոչ մի մկան, ուրիշ նյարդ ու ջիղ,-
        Մենք քայլում ենք հիմա նորից առո՛ւյգ, ջահե՜լ,
        Մենք քայլում ենք հիմա
        Կեցվածքներով հպարտ և հայացքով վճիտ:

        Մենք քայլում ենք հիմա
        Եվ աշխատում, գործում և երազում նորից,
        Եվ ժպտում ենք խաղաղ՝ նման մանկան,
        Ու պատրաստ ենք անգամ
        Մարող վերջալույսի երփներանգ գույներից
        Նորից գծել ջահել կնոջ ու աղջկա
        Կերպարանքներ թովիչ -
        Հանդերձներով շքեղ, երերածուփ...
        Ու պատրաստ ենք անգամ,
        Առանց հարցընելու վաճառման գներից,
        Նրանց համար գնել երկինքներ ու աստղեր,
        Եվ դղյակներ՝ սիրո խորհուրդներով լեցուն...
        Այո՛, ջահել ենք մենք,
        Մեր մարմընով կայտառ, մեր սրտերով արի,
        Մեր աշխարհո՛վ, հողո՛վ,ապագայո՛վ.
        Ջահել ենք մենք, սակայն և միևնույն պահին
        Կրած տառապանքով, մաքառումով, ցավով,
        Անցած և դեռ գալիք փորձանքներից
        Ո՛վ կարող է ասել՝ քանի՜ հազար դարի
        Իմաստություն ու փորձ, զգոնություն մի սառն
        Եվ տաք բոցկլտումներ ու ժայթքումներ դիզած...

        Դո՛ւ, որ դարեր հետո
        Փորձես պիտի կերտել մեզ արժանի արձան,
        Դո՛ւ, որ լոկ գրքերի անկյանք արահետով
        Կուզես մեր դեմքերը տեսնել պարզ ու պայծառ,
        Հազարամյակների փոշիների տակից,-
        Ուզում եմ քեզ օգնել, արվեստակի՛ց:

        Պե՛տք չեն հղացումներ, գյուտեր տաղանդավոր,
        Սլացումներ ըմբոստ ու կեցվածքներ խրոխտ,
        Նույնպես անթեք գլուխ, համառ ծնոտ պետք չէ՛:
        Աշակերտի նման
        Դուք մեր դեմքը միայն... պատճենեցե՛ք:
        Նա ամե՜ն ինչ կասի իր գծերով -
        Եվ այնքա՜ն հասարակ,
        Եվ այնքա՜ն անսովոր:

        Պատվանդանի վրա
        Պետք չէ փորագրել ո՛չ մի անուն:
        Առանց այդ էլ պիտի մեզ ճանաչեն նրանք:

        Ուրիշ այդ ո՛ր դարում,
        Ուրիշ ո՛ր աշխարհում
        Կա՛ր, կարո՛ղ էր լինել մի այսպիսի սերունդ -
        Հավերժորեն կայտա՛ռ, երիտասա՜րդ,
        Եվ միևնույն պահին՝
        Իմաստությամբ, փորձով, տառապանքով հարուստ..."
    },
    {
      "caption": "ՏՈՒՆԸ",
      "content": "Եվ Եփրատի ափին իմ տնակը այրվեց,
        Մի բուռ մոխիր դարձավ հիմքի վրա,
        Նրա միակ սյունը ծնկի նման ծալվեց,
        Եվ գերանը ջարդվեց՝ մեջքի նման:

        Ձեղունը՝ Եփրատի եղեգներից անթիվ,
        Իբրև սև սուգ՝ մնաց սեմին փարված,
        Լոկ մի ելուն մնաց կիսակործան պատից,
        Աղոթող ձեռքի պես վեր կարկառված:

        Շունը, չիմանալով այլևս ի՞նչ անի՝
        Ոռնա՜ց, քինով հաչեց երկնքի դեմ,
        Որտեղից նայում էր մի արյունոտ մահիկ՝
        Հրաշքով սպասվող փրկության տեղ:

        Շունը ոռնա՜ց դեռ տաք մոխիրների վրա,
        Եվ Եփրատի ծանոթ եղեգնուտում,
        Իմ հայրենի քամին ցավով սուլե՜ց, նվա՛ց
        Աստանդական կյանքի երգը տրտում:

        Բ.
        Հետո ես փորձեցի տունս շինել դարձյալ
        Իմ հրդեհված հոգու մի բուռ մոխրով.-
        Մերթ Նեղոսի ափին, սֆինքսի աչքի տակ,
        Ում գաղտնիքի՛ց անգամ իմ վիշտն էր խոր:

        Մերթ հեռավոր Հինդում, Մեռյալ ծովի հանդեպ,
        Ամեն մի ցամաքի, կղզու վրա -
        Դամասկոսից Բեյրութ և Բեյրութից Աթենք
        Ու Աթենքից մինչև Կալիֆորնիա:

        Ես փորձեցի կրկին տունս վերաշինել,
        Բայց... հայրենի հողից, ջրից հեռու
        Ողջն անապատ թվաց... Զո՛ւր էր տան հիմք դնել
        Անապատի փխրուն ավազներում:

        Բայց ի՞նչ... Դարձի ճամփան փակ էր, երկիրն՝ հեռու,
        Ամեն քայլափոխում - սահմանագիծ,
        Ամեն ծովի վրա - կապույտ փականք՝ նեղուց
        Եվ քաղաքից - քաղաք՝ նոր անձնագիր:

        Իսկ ես մի մարդ էի անտո՛ւն, անանձնագիր
        Անանձնագիր մի մարդ, պանդուխտ մի հայ,
        Իր մարմնից զատված մի դեգերուն հոգի՝
        Անկարող իր մարմնին կրկին դառնալ...

        Գ.
        Դադարել էր հոգիս հավատալուց վաղուց
        Ամեն մի հրաշքի՝ այն օրից դեռ,
        Երբ սեփական տան մեջ, իր հայրենի հողում
        Ամբողջ մի ժողովուրդ սրով մորթվեց:

        Երբ մազապուրծ սրից և մահերից ամեն,
        Պանդխտելով ափեր խորթ ու հեռու,
        Վերադարձի հույսը երկնքի չափ անմերձ
        Եվ փրկության հույսը միֆ էր թվում:

        Բայց... արդ տուն եմ շինում փեշերի տակ Մասյաց,
        Հրազդանի ափի՛ն, Արտաշատո՛ւմ...
        Նա հառնում է իբրև պատանեկան հասակ,
        Իբրև վերադարձած երջանկություն:

        Նա հառնում է այստե՛ղ... Չե՛մ հավատում բնավ
        Որ իմ տան դեմ այսպես երջանկորեն խրոխտ
        Մասիսներն են կարծես ձուլվում եղբոր նման,
        Մասիսնե՛րը - վաղո՜ւց զատված օտար թրով...

        Նա հառնում է այստեղ - պապերիս այն հողում,
        Ուր ամեն ինչ այնքան նո՛ր է, աննախադե՛պ,
        Որի վրա բախտի արեգակն է շողում
        Հին աշխարհի մթան ու խավարի հանդեպ,

        Որ թանկ է ինձ համար և՛ հայրենիք իբրև
        Ե՛վ օթևան իբրև նոր մարդկության...
        -Այդտե՛ղ է դարավոր երազն իմ առնում կերպ,
        Իմ մայր Հայաստանում, Կրեմլի լույսի տակ..."
    },
    {
      "caption": "ՄԱՍԻՍՆԵՐԸ",
      "content": "Հիշո՞ւմ ես,
        Մարտերի և արյան մեջ մեր իսկ,
        Երբ մենք մեր հողն էինք
        Զենքով, ատամներով ու արյամբ պաշտպանում,
        Հիշո՞ւմ ես,
        Կարճատև այն պահերին,
        Ռազմադաշտն էր երբ գեթ մի վայրկյան լռում
        Ահեղ գոտեմարտի աղմուկներից դաժան,
        Գտնում էի պահեր, որ քեզ պատմեմ նորից
        Իմ աշխարհի մասին արևաշատ...

        Սա՛ է իմ քաղաքը - երիտասարդ և ծեր -
        Որ ծնվել է թեպետ ձիգ դարերի հեռվում,
        Բայց հասակ է առել, հասունացել ինձ հետ,
        Հասունացել ինձ հետ՝
        Լոկ մի քառորդ դարում:

        Սա՛ է Աբովյանը,
        Այն փողոցը ահա,
        Ուր ամեն սալաքար,
        Եվ ասֆալտի փոշու յուրաքանչյուր հատիկ
        Հազար գաղտնիք ունի իր շերտերում պահած:
        Այո՛,
        Թեկուզ մաշված այս քարաշեն պատից
        Դու կարող ես քաղել պատմությունը մեր ողջ՝
        Մըթնշաղից անտիկ
        Մինչև այս օրերը հարատևող...
        Նայի՛ր, ահավասիկ,
        Տե՛ս - նա՛, որի մասին
        Պատմել եմ քեզ այնքան ստեպներում անլեռ...
        Սա՛, այս լեռը մթար,
        Որին մենք կոչում ենք Արարատ կամ Մասիս,
        Սա, որ երկփեղկված է, ճեղքված երկու մասի...
        Խորհրդանշանն է սա մեր գոյության,
        Եվ ոչ թե սոսկական ձյունոտ մի լեռ.-
        Այսպես երկու մասի
        Ճեղքված էր մեր սիրտը և հայրենիքը մեր...

        II
        Մենք հայ էինք ծնվել այս երկնի տակ, այստե՛ղ,
        Մինչդեռ երկնքի տակ հայրենիքը հայի
        Ամեն ծնվողի հետ ստանում էր նոր տեսք,
        Փոփոխվում էր ընդմիշտ նա ամեհի
        Այն թշնամու ձեռքով դաժան ու բազմադեմք,
        Որ մերթ մի արքա էր ասորական,
        Եվ սեպի պես մեր սիրտն էր մխրճվում,
        Կրծում մեր քարերն իսկ՝ սեպագրով...
        Մերթ մի հույն էր անտիկ -
        Մագաղաթի ետև թաքցըրած իր թրով,
        Մերթ փղերով զինված կրակապաշտ պարսիկ,
        Որը քանի՜ անգամ ջանաց մոխրացնել
        Մեր ինքնության հուրը իր ատրուշաններով...


        Դարեր ի վեր այդպես բզկըտեցին նրանք,
        Խլեցին մեր հողը, մեր հայրենին,
        Առան մեր օջախից անձողներ ու կրակ,
        Այրեցին մեր տունը նույն այդ հրով,
        Եվ նույն հրդեհների - որպես կուռքի առաջ -
        Գլխատեցին նրանք մեր հայրերին,
        Երկիրը դարձնելով մի անտերունչ այրի...
        Բզկտված ու բոկոտ, ծվատված ու վհատ -
        Արյո՛ւն էր ծործրում նրա ամեն քայլից,
        Արյո՛ւն, որ իր հետքը, իր դրոշմն է թողել
        Մեր անցյալի՛, անվա՛ն, մեր պատմությա՛ն,
        Եվ արնագույն մեր այս տուֆ քարերի վրա...

        Բայց վերջում էր բախտը պահել սարսափելին.

        Վերջում արևելյան մի բռնակալ
        Բավական չէ նրա բարիքները տիրեց,
        Բավական չէ նրա բորբ արյունը հագավ,
        Իբրև սուլթանական բորբ ծիրանի,-
        Մի գիշեր էլ հանկարծ՝
        Ննջող ներքինու պես կեսգիշերին զարթնած
        Օշարակի, օ՜, ո՛չ - ալ արյան ծարավից,-
        Ուզեց մորթել ողջին, ջարդել և սպանել...

        Ո՞վ է հարցնում՝ ինչո՞ւ.-

        Որովհետև նրան, այդ սուլթանին,
        Տերությունը իր ողջ -
        Բալկաններից Աթենք և Աթենքից Հալեպ,
        Եվ Հալեպից Մասիս - թվում էր մի հարեմ,
        Ուր կարող էր շրջել կեղտոտ ու տարփալից,
        Ուր կարող էր տիրել և սպանել...

        Այդպես մի խոլ գիշեր
        Նրա կնքահայրը - գերմանական արքան,
        Իր մուսուլման սանին հասկացրեց,
        Որ Հայաստանն, իբր, վեհափառ սուլթանին
        Կամեցել է... մտքով դավաճանել
        (Ակնարկել էր արքան ռուս ջահել ցարին):

        Կյանքո՞ւմ, թե մտքի մեջ - միևնույն էր արդեն
        Եվ որոշվեց նրան,
        Ի շահ Վիլհելմ կայզեր, ի շահ մեծ սուլթանի,
        Յաթաղանով մորթել...

        ...Այդ մե՛նք էինք, ընկե՛ր, այդ ժողովուրդն էր իմ,
        Որին իր իսկ տան մեջ, իր սեփական հողում
        Մորթում էին մի խաչ և մի կիսատ լուսին,
        Մինչ միևնույն պահին ամբողջ Եվրոպայում
        Դիվանագետները «ի փառըս Հիսուսի»,
        «Հայկական հարցն» էին - իբրև մեծ պաս՝
        Անլուծելի պահում...

        Այդ մեկն էր Մասիսի զույգ կեսերից...

        Մյուս կեսը սակայն -
        Նույնքան անուժ, անհույս և վտանգված նույնքան,
        Ապաստանեց Կարմիր Հոկտեմբերին:
        Ի՞նչ իմանամ - գուցե հենց քո հայրը, ընկե՛ր,
        Իր լայնարձակ ազատ ստեպներից
        Եկավ և իմ հորը, որ մեռնում էր, փրկեց...

        Սակայն նայիր հիմա
        Նրան, որ իջնում է հանդիպակաց մայթից:-

        Նա զավակն է նրա,
        Այն խեղճ հայի որդին,
        Որին սպանեցին իր անկողնում և կամ
        Խաչեցին սեփական իր տան պատին,
        Թաղեցին իր հերկած
        Գարնանային ցանքսի ակոսի մեջ դեռ տաք...

        Իսկ սա - հանձնվեց իր անօգնական բախտին,
        (ինչ որ նրա մի զույգ ոտներն էին վտիտ),
        Եվ - մինչդեռ ես այստեղ
        Նորից հայ հողն էի հերկում արդար խոփով
        Եվ ակոսին հանձնում վաղվա հունձքը մեր թանկ,-
        Օտար և տոթակեզ երկնքի տակ
        Անհույս պանդխտելով տարիներ ու դարեր,
        Ջայլամի պես նա իր ձուն էր դնում
        Օտար անապատի ավազներում,
        Ավազներում և՛ տաք,
        Ե՛վ... անարև:

        Մինչդեռ ես մա՛րդ էի, քաղաքացի և հա՜յ,
        Նա մարդ չէր, այլ պանդուխտ -
        Մի բառ, որ չեմ կարող
        Քո մայրենի լեզվով ճիշտ թարգմանել...

        Պանդուխտ էր նա երեկ:-
        Այդ՝ Մասիսն էր ճեղքված,
        Այդ՝ մեր բախտի աղետն էր դարավոր,
        Երբ ժողովուրդը մեր
        Ամենուր էր թեկուզ, ամենուրեք սակայն
        Ժողովուրդ չէր, այլ հայ, որ ահավոր
        Տառապանքի, վշտի ծանրությունը սրտում,
        Լոկ մի երազ ուներ անմարելի -
        Վերադառնալ ի տո՛ւն,
        Ի հայրենի՜ք...

        Իսկ հայրենիքը մեր - նոր հայրենիքը մեր,
        Որ փռված է ազատ այս երկնի տակ,
        Որ փրկված է ընդմիշտ, որ փրկված է հավետ
        Բոլոր ոսոխներից և սրերից մթար,-
        Ընդունեց իր կորած, իր հալածված որդուն՝
        Հողը խնդությունից համրացած մի մոր պես,
        Իսկ ջրերը խայտող,-
        Եվ փոխարեն նրա՛, և իրե՛նց տեղ նույնպես,-
        Կարկաչներով ուրախ և ինքնագոհ ցայտով...

        Այժմ հաշտ են թվում
        Մեր հողն ու երկինքը, մեր բախտն ու ապագան
        Մեր նոր և մեր միակ Հայաստանում.
        Եվ ձուլված է թվում ճեղքված Մասիսն անգամ
        Խնդությունից այս խոր ու բարձրանուն:

        Այժմ քա՜ղցր է շրջել, մարտի ընկե՛ր, քեզ հետ,
        Շրջել իմ հայրենի այս աշխարհի վրա,
        Եվ հացի հետ նաև քեզ հետ սիրով կիսել
        Խնդությունն այս վարար...

        Շրջել խնդությունից շիկնած Երևանում,
        Այգիներում մեր ճոխ, մեր արտերում անափ՝
        Գալիք սպասումի երազներով հարուստ
        Ու հույսերով կանաչ:

        Շրջել Մասիսների հայացքի տակ հողե,
        Այս ներգաղթած հայի աչքի առաջ,
        Որ փրկված է ընդմիշտ արհավիրքի հողմից,
        Եվ ընկե՛ր իմ, քեզ հետ Ռուսիային հղել
        Երախտապարտ խոսքեր՝
        Ծաղկած Հայաստանի, փրկված հայի
        Եվ մտախոհ մեր այս Մասիսների կողմից..."
    },
    {
      "caption": "ՎԵՐՋԻՆ ՓՈՍՏԻՑ",
      "content": "Բաց եմ անում օրվա լրագիր-թերթերը.
        -«Հեռագրեր», «Լուրեր» և «Վերջին ժամ»,
        Նորից հաղորդումներ «Վերջին փոստից»:-

        -Ամերիկացիք անվերջ
        Զինում են թուրքական և հունաց բերդերը,
        Արյան մեջ ճողփում է Ինդոնեզիան,
        Գներն են բարձրանում Անգլիայում սաստիկ:
        Ֆունտ ստերլինգն այնտեղ
        Ճգնաժամի պարապ ժանիքների ներքո
        Բզկտվում է արդեն,
        Մինչդեռ Եվրոպայի ավելի քան կեսում
        Ահազանգի պես գոռ
        Հնչում է զնգոցը դոլլարների...
        Ամերիկացիք իրենց երկիրն են լրտեսում,
        Որ բաց անեն ատյան
        «Անհնազանդ անձանց» գոյության դեմ...
        Գլորվել է գովված «դեմոկրատիան»,
        Եվ զուսպ, ներողամիտ մի ժպիտով
        Կանգ է առել լինչյան դատաստանի հանդեպ...

        Իսկ ատոմյան ռո՞ւմբը,
        Որով կամենում են ահաբեկել, անդարձ
        Թաղել նոր խաղաղված աշխարհի հանգիստը,
        Իսկ նոր պատերազմի ուրվակա՞նը...

        Փակում եմ թերթերը զայրույթով մի արդար.
        -Լսեցեք դուք, միստըր,
        Լռեցե՛ք դուք, միստըր,
        Բավակա՛ն է:

        Ճիշտ է, մեր մարդկային բնությունը հաճախ
        Կարծես մոռացկոտ է,
        Մի՛ մոռացեք սակայն, որ խոսում է ձեզ հետ
        Պատերազմում հաղթած ռազմիկը
        Եվ ո՛չ թե վախկոտը:

        Մի՛ մոռացեք սակայն.
        (Այստեղ մոռացումը լուրջ վտանգ է),
        Եվ հիշեցե՛ք, եթե մոռացկոտ եք,
        Որ այս՝ նա է խոսում,
        Ում հաղթական ձայնի արձագանքը
        Դեռ չի մարել այնտեղ -
        Գոթական շենքերի կամարների տակ սուր...

        Մի՛ մոռացեք սակայն,
        Որ այս՝ նա՛ է խոսում,
        Որի ձեռքով վառված թեժ խարույկը
        Տաք մոխիրի ներքո մխում է լուռ,
        Եվ պահպանում է դեռ կայծեր հրի
        Սաքսոնական թավուտ անտառներում,
        Ալպիական լեռանց կատարներին:

        Այդ հիշելով, միստըր,
        Մոռացե՛ք ատոմյան ձեր արկերը,
        Մոռացե՛ք արկերը, բավակա՛ն է...
        Մենք, որ պատերազմը
        Իր ողջ կենդանությամբ ճաշակել ենք,
        Հաճույքով չենք դիտում
        Կրկին մարմնավորվող նրա ուրվականը...

        Ընդունեք այս, միստըր,
        Ո՛չ թե սպառնալիք,
        Այլ իբրև պարզ նոտա նրանց կողմից, որոնք
        Մաքրեցին աշխարհից գերմանական արնոտ սվաստիկը...

        Ընդունեցեք նաև այս խոսքերով՝
        Հարկ լինելու դեպքում կրկին մարտնչելու
        Եվ հաղթելու մեր վառ հավաստիքը..."
    },
    {
      "caption": "ՔԱՐՏԵԶԻ ԱՌԱՋ",
      "content": "Ահա քարտեզն իմ դեմ -
        Հողագունդը համայն,
        Որ չգիտես ինչից, ինչ խոլ ուժից, ահա
        Ծեփվել, տափակվել է իմ տան պատին.
        Եվ իմ մատն է շարժվում նրա երկայնքն ի լայն,
        Քաղաքներ է մտնում նա բազմաթիվ.-
        Չի՛ մոտենում ոմանց,
        Կարծես թե ինքն իրեն չանարգելու համար,
        Իսկ ոմանցից հեռու,
        Իբրև հարգ ու պատիվ,
        Մի պահ ակնածանքով անշարժանում...

        Ահա քարտեզն իմ դեմ -
        Սարդոստայնի նման
        Սարքած խաչմերուկներ ու գծերի հանգույց,
        Ուր ամեն գույն կարծես ունի տարբեր իմաստ
        Եվ ամեն մի երկիր՝ ուրիշ մի գույն.-
        Մեկը դեղին՝ դեղնած կարծես ներքին մաղձից,
        Մյուսը գորշագույն՝ մոխրի նման,
        Մեկը դժգույն, գունատ,
        Կարծես իր դարավոր ճնշումից ու քաղցից,
        Մյուսն՝ օտար փայլով շառագունած...

        Այս քարտեզն է ահա իմ աչքերի հանդեպ,
        Ուր գույների, բոլոր երանգների ծովում
        Իմ երկիրն է շողում,
        Իմ երկիրը բոսո՛ր, կարմրահանդերձ...
        Եվ իսկապես, արդյոք չունե՞ն ներքին իմաստ
        Այս գույները բոլոր, նշաններն այս թաքուն:
        Բարբաջա՞նք է անմիտ,
        Սակայն ահավասիկ իմ աչքերի դիմաց,
        Գծով ցանկապատված այս վանդակում,
        Կարծես թե պահված է մի գայլ պոչատ,
        Որ թաթերը խրած Հռենոսից այն կողմ,
        Երախը լայն բացած,
        Դեպի մեզ է նայում վայրի ախորժակով:

        Եվ գծերն այս...
        Մի՞թե ձեզ չեն ասում ոչինչ:
        Չեմ հարգում գծերն այն, շոշափուկներն այն ջիլ,
        Որ երկիրն այս ծերուկ
        Տարածում է հեռու -
        Շոտլանդիայից մինչև Ցեյլոն ու Հնդկաչին,
        Նա, որ Լամանշից վեր,
        Ծովային մի հսկա հիդրայի պես,
        Ցցել է իր մեջքը ջրերի մեջ վճիտ:

        Եվ կամ թե սա, կարծես
        Լինի մի կենտ կոշիկ երկայնաճիտ
        (Մյուս թաթը իր հին փառքի հետ կորցրած),
        Որ թաղվել է կիսով ծովում Միջերկրական
        Եվ չի սուզվել սակայն...
        Է՛հ, թող և չսուզվի,
        Ու թող ապրի, մնա, որքան ինքը կուզի,
        Միայն թե թող ապրի խղճով մաքուր
        Եվ անառիթ, կամ թե պատրվակով մի սուտ
        Խաղաղ հարևանի տուն չխուժի...

        ...Հենց այստեղ է հատվում այն ծովային ճամփան,
        Որով կարող եմ ես ամենուրեք հասնել,
        Ամենուրեք, ուր որ սիրտս ուզի:
        Բայց միտք ունի՞ արդյոք ձանձրույթից սիրտ մաշել,
        Անցնել մյուս ափը անծայր օվկիանոսի
        Եվ այն հողը մտնել, որն իբրև պարզ կշեռք
        Պանամայի բարակ կշռափայտից
        Կախած իր հակամետ նժարներով երկու՝
        Դոլլարների վարկով,
        Եվ նորագյուտ արնոտ ատոմային արկով
        Երկրագնդի բախտը կշռե՞ լ է հավակնում...
        Եվ ավելի լավ չէ՞ անցնել փոքր-ինչ կուզիկ
        Դարավանդը այս թեք, որից փոքր այն կողմ
        Էգեյանն է նազում անփութորե՜ն անփույթ...
        Ցուցամատս է դողում լարման ուժից,
        Առանձին չափով է այստեղ սիրտս խփում...

        Ծովն է կապո՜ւյտ, կապո՜ւյտ -
        Նման մաքուր խղճի՝
        Հանցապարտ ափերի քարե սրտին փարված,
        Իսկ մաքրաթույր ծովի երկու ափում,
        Իբրև խարխուլ մեջիթ,
        Մի երկիր է փռված...

        Իր ջրերով ծովը երկփեղկել է նրան,
        Կիսել անհավասար երկու մասի,
        Բայց այդ իրավունք է մի՞թե տալիս նրան,
        Որ իր օրինակով միջահատի, կիսի
        Մի հողաշերտ (ծանո՜թ և հարազատ անուն),
        Ուր աղբյուրն այս մասի
        Այնտե՛ղ է լիճ դառնում,
        Եվ այն, մյուս մասում սկիզբ առած գետը,
        Չուզենալով օտար ծովերի մեջ թափվել,
        Մոլորվում է այնտեղ ու ճահճանում...

        ...Օ, դժվա՛ր է ապրել մեզ արտասահմանում
        Թեկուզ միա՛յն մատով...
        Հեռվից իմ երկիրն է հմայում և գերում
        Եվ ես, ասես ծանոթ արահետով,
        Կամենում եմ դառնալ, դառնալ նրա՛ն փարվել,
        Փարվել նրան, իբրև արդարության,
        Փարվել նրան, իբրև այս աշխարհի խղճի՝
        Ցուցամատիս վրա բերած հայցումնագիր հազար նոտա՛,
        Բոլոր նրա՛նց կողմից, ովքեր չունեն կյանքում,
        Այ՛ո, չունեն կյանքում այլ իրավունք,
        Բացի քե՛զ, իմ երկիր, հավատալուց...
        Բերած և այն հույսը, և այն հո՛ւյսը նաև,
        Թե շտկվեն պիտի այն շեղումնե՛րն ամեն,
        Որ դեռ մնացել են, քարտեզ, իբրև սև բիծ,
        Իբրև բռնակալի յաթաղանի սպի
        Քո անտարբեր դեմքի
        Եվ... պատմության պղտոր հայացքի մեջ:"
    },
    {
      "caption": "ԻՐԻԿՆԱՅԻՆ",
      "content": "Երբ իրիկունն է վար իջնում, մութն է խայտում ալիք-ալիք
        Իմ աշխարհի վրա խաղաղ,
        Լապտերները երբ վառվում են, ասես իբրև զգոնություն,
        Ու լուռ թարթվում նվիրական սրտադողով,
        Մինչդեռ, կարծես թե զգալով խոսքի կարիք,
        Խռովահույզ մի տագնապով սկսում է սիրտս խաղալ,
        Ես թողնում եմ թուղթ ու գրիչ
        Ու ելնում եմ կրկին փողոց:

        II
        Հորդում է լույսն ամեն տնից, ամեն բացված լուսամուտից,
        Անկյունամերձ ձիգ սյուների կենտ աչքերից մետաղակոպ,
        Իսկ մայթերում - լուսավարա՜ր, կիսամթի՜ն -
        Կանա՛յք, մարդի՛կ և աղջիկնե՛ր
        Զբոսնում են ժպտուն ու գոհ:

        Սիրում եմ ես իրիկնային պահն այս գերիչ,
        Երբ շրջելով ամենքի հետ,
        Քեզ թվում է, որ մենակ ես - ինքդ քեզ հետ...
        Երբ փողոցը, մայթերն առած ամեն տարիք,
        Ամեն ժպիտ, ամեն ճաշակ,
        Հարազատ են դարձնում հոգուդ
        Անծանոթին և օտարին...

        ...Փլվում է սիրտդ բեռան տակ չեղած բառի,
        Որով ուզում ես ողջունել, օ՜, ինքդ էլ չգիտես ո՛ւմ...
        Եվ այդ պահին,
        Նմանվում է սիրտդ խորին մի անտառի,
        Որի խորքում անհայտ, սակայն սիրող մի աչք,
        Քո մտածումը դեռ թերի

        Ու երազներդ է լրտեսում...

        III
        Ժամն է հնչում...
        Ժամացույցի տակտերի հետ
        Տրոփում է սիրտս անկանգ:
        Վաղո՜ւց էի քեզ սպասում, իրիկվա հետ,
        Եվ դու եկար:
        Եվ դու եկար, վարսերը քո -
        Իրիկնային լույսերի պես հարուստ ու շեկ,-
        Գիրգ ծոծրակիդ վրա խրձած,
        Այն քայլվածքով,-
        Երերածուփ, բայց և հանգիստ,-
        Որով նավը ծովից արձակ
        Ներս է մտնում նավահանգիստ...

        Սիրում եմ ես այս պահերին քեզ հետ լինել,
        Խաղաղության այս պահերին,
        Ինչպես որ դու ինձ հետ էիր կռվում երեկ՝
        Ինձ սպասող ջերմ հայացքով քո աչքերի:
        Սիրում եմ ես քեզ հետ լինել այս մայթերում իրիկնային,
        Այս փողոցում,
        Եվ քո առաջ սիրտս բացել, ինչպես - նայի՛ր,
        Կայտառ քամին,
        Մեղմ խաղալով հանդերձիդ հետ իրիկնային,
        Քո ուսերն է իմ դեմ բացում:

        Այս փողոցում...

        Այստե՛ղ եմ ես պատանությունն իմ կորցրել,
        Դարձել հասուն,
        Եվ այն, ինչ որ շռայլորեն բնությունն է առատ ցրել,
        Գտել եմ ես, այս փողոցում:
        Գտել եմ քե՛զ...
        Գտել եմ քե՛զ, ինչպես այս մայթն՝ այս փողոցին
        Եվ այս սյունին՝ այս լապտերը - մեղմ կկոցված
        Իր մետաղե կենտ կոպի տակ կանաչավուն,
        Որի ջերմին սարսռոցից
        (Քո աչքերի թարթումներին այնքա՜ն նման)
        Իմ մարմինն է փշաքաղվում...

        Կուզես՝ թատրո՛ն, կուզես՝ ա՛յգի,
        Կուզես՝ կինո՛,-
        Սրտիս տակտով քայլերս ահա քոնն են հավետ:
        Կուզես շրջենք իրարու հետ՝
        Լույսերի մեջ - թարթիչներիդ ստվերի տակ,
        Ստվերի մեջ - քո աչքերի լույսով հստակ,
        Եվ կամ, եթե կուզես, անգի՛ն,
        Նստենք թեկուզ ամռան շոգից ապաքինող
        Այս արծաթե ավազանի հարթ պռունկին...

        IV
        Նստիր մոտի՛կ,
        Արդյոք երե՞կ կռիվն անցավ,
        Եվ հենց այսօ՜ր քո սիրելի կերպարանքով
        Հաղթանակը մեզ հանդիպեց...
        Հաղթանա՜կը...
        Նստիր մոտի՛կ:
        Ես ուզում եմ նրան զգա՜լ,
        Նրա՛ն զգալ՝ քե՛զ գրկելով այն մատներով,
        Որոնցով ես քանի՜ անգամ
        Շոշափել եմ քունքը մահի՝
        Հանուն այս խո՛ր, պայծա՜ռ պահի
        Նրան իմ կյանքը մատնելով...
        Ե՛ս, որ երբեք չեմ դողացել մահվան առաջ,
        Չե՛մ սարսափել երբեք մահից,
        Ե՛ս, որ գիտեմ -
        Կյանքն էլ ձե՛զ պես - կանանց նման -
        Անհուն սերն իր խիզախներին է լոկ տալիս...

        Այո՛, սիրում եմ այս պահերն իրիկնային,
        Ինչպես պոետն իր նորագյուտ
        Քնարական տողն է սիրում,
        Երբ ուզում է քեզ նմանին
        Երգով սիրող սիրտը բանալ:
        Կրկի՛ն սիրո՜ւմ եմ այս պահերն իրիկնային
        Որպես կարմիր բանակային
        Որ մեկընդմիշտ իր արյունով շահել է քեզ -
        Շահել է սեր ու հաղթանակ...

        V
        Դեռ չեմ ապրել հուզումներդ կրծքիս վրա,
        Սպասումի իմ կարոտը իր դիրքերը դեռ չի թողել,
        Կոկորդիս մեջ դեռ կռվում է խեղդիչ ծուխը սուր վառոդի
        Քո սեփական բուրմունքի՛ հետ...
        Թաքուն ցավից դեռ տնքում է վերքը ոտիս,
        Մինչ սրտիս մեջ բողբոջում է մի ցանկություն
        Ե՛վ մարդկային, և՛ բնական -
        Ինձ հայր տեսնել և քո գրկում տեսնել որդի,-
        Այնտեղ սակայն,
        Ատլանտյանի մյուս ափում,
        Դոլլարներով և արյունով ճարպակալած
        Ինչ որ անհագ կենդանիներ, որ - ի՞նչ արած -
        Սովորույթով դեռ կոչվում են նույնպե՛ս մարդիկ,
        Ջանում են, որ չապրե՜նք մեկտեղ,
        Չզգա՛նք իրար...

        Մի՛ սարսափիր լուտանքներից,
        Գալիք կռվի ուրվականից այդ թերթային...
        Հիշի՛ր, որ դեռ իմ ոտքերին
        Փոշիներ կան, բերած հեռու
        Ուղիներից մարտաերթի,
        Եվ հաղթողի իմ աչքերում -
        Հաղթության ցոլք, լույս ու հրթիռ...

        Հիշի՛ր, որ իմ սիրող սրտին
        Խորթ է ամեն ահաբեկում,
        Որ պատրաստ եմ ելնել կրկին
        Պաշտպանելու իմ հո՛ղն ու քե՛զ...
        Պաշտպանելու իմ հո՛ղն ու քե՛զ
        Այն վա՜ռ սիրով, որ իմ հոգում
        Երջանկությա՛ն, խաղաղ կյանքի՛
        Խոր արմատներ է արձակել...

        Հիշի՛ր դու այդ և թույլ տուր ինձ,
        Իմ՝ զինվորի կոշտ ափերում
        Քո դաշինքի ձեռքը զգալ,
        Զգալ, այնքա՜ն, այնքա՜ն մոտիկ,
        Որքան հեռո՜ւ է թշնամու
        Ցանությունը օտարոտի..."
    },
    {
      "caption": "ԱՆՁՆԱԿԱՆ ՀԱՐՑԱԹԵՐԹԻԿ",
      "content": "Հարցաթերթի՞կ,
        Խնդրեմ այսպե՛ս լրացրեք -
        Կուզեք՝ ձեր մտքի մեջ, կուզեք՝ ձեր թղթերում.

        -Երբ ողջ աշխարհը մեր
        Առաջնորդի ննջող շիրմի առաջ
        Ամբողջ հինգ րոպե համրացավ ու լռեց,
        Ինչպես վշտահորձանք փոթորիկից հետո
        Անտառներն են լռում խորախորհուրդ,-
        Մայրս գալարվում էր... երկունքի մեջ...
        Եվ առաջին ճիչը, որ կրծքիս տակ ծնվեց,
        Իմ առաջին ճիչը - անգիտակից ցավով -
        Անլսելի դարձավ սգո համազարկի
        Ահեղ բոմբյունի մեջ...

        Այնուհետև խնդրեմ լրացրեք այսպե՛ս.

        -Նախնիքս - հողագործ,
        Գաղթած Պարսկաստանի ինչ-որ գյուղից,
        Հայրս, որ դեռևս աշխատում է՝ նույնպե՛ս,
        Մայրս - տնտեսուհի:

        -Ազգությո՞ւնըս: -Հայ եմ՝
        Ավելի քան ամբողջ երկու հազար տարի:

        -Մասնագիտությո՞ւնըս: -Կյանքին նայել
        Միա՛յն բարձունքներից ապագայի:
        -Սովորել եմ կյանքից,
        Թեպետ ավարտել եմ համալսարան:

        -Վա՞յրը աշխատանքիս.-
        Դեռ ուսանող էի, երբ ինձ բանակ տարան:

        -Բարեկամներ ունե՞մ ես արտասահմանում.-
        Որքան որ կամենաս, որքան շուրթդ բերի:
        Երկրագնդի բոլոր գոտիների վրա,
        Կա՛ն, տանջվո՜ւմ են նրանք,
        Որքան էլ որ մերոնք
        Հեռու Պորտ-Արտուրից հասնելով մինչ Բեռլին,
        Իրենց անցած ուղու հաղթական հետքերով
        Նրանցից շատերին ազատություն բերին:

        -Դատի տա՞կ: Քավ լիցի, ո՛չ, չեմ եղել,
        Չհաշվելով լոկ այն, որ երեք թե չորս օր
        Ընկել եմ թշնամու օղակի մեջ
        Իմ թեկուզ և փոքրիկ զորամասով:

        -Չորս լեզու եմ, այո՛, տիրապետում -
        Հայերենից բացի նաև երեք... զենքի,
        Որով կարող եմ ես գալիք գոտեմարտում
        (Հակառակ մեր կամքի եթե մի օր նա գա),
        Ինչպես հարկն է խոսել
        Լեզվագարների հետ ամերիկական:

        -Ես արտասահմանո՞ւմ: Կասկածո՞ւմ եք միթե.
        Ինչ խոսք, որ եղել եմ, կռվե՛լ և ոչ դիտել:-
        Բուդապեշտո՛ւմ, Լոձո՛ւմ, Վարշավայո՛ւմ
        Գարեջուր չեմ ըմպել, այլ թափել եմ արյուն,
        Իսկ Վայմարում,
        Մոռացած, որ արդեն կորցրել եմ մի թև,
        Երկու թևով կարծես
        Մորս պես գրկել եմ հաղթական Մայիսը...
        Չկա՞ն ուրիշ հարցեր:
        Իսկ խառնվածքի՞ մասին,
        Իսկ այն մասին, թե ես ի՞նչ եմ նախասիրում:

        Իսկ այդ առթիվ, խնդրեմ, հաղորդեցեք այսպես.

        -Սիրում եմ ես ապրել պայծա՜ռ, խնդումնասի՜րտ,
        Ապրել առօրյայո՛վ, երազներո՛վ,
        Հորիզոնո՛վ հեռու:
        Չեմ զլանում երբեք
        Ընթերցել այն, ինչ գրվում է ի՛նձ համար
        Կանանց՝ գորովանքից մշուշված աչքերում:

        Սիրում եմ ես նաև
        Իմ սեփական սրտին ա՛յն հայացքով նայել,
        Որով նայում եմ ես դեռ անմշակ,
        Բայց արյունով գրված իմ երգերին...

        Սիրում եմ ես նաև
        Այս ամենի՜ց ավել,
        Իմ սեփական բազկի երակներով
        Զգալ շունչը դարի,
        Շունչս նրա շնչին միշտ համաչափ պահել:
        Եվ վերջապես՝ ապրել այնքա՛ն տարի,
        Ու չմեռնել այնքա՜ն,
        Մինչև որ աշխարհում՝ Հիմալայից - Անդեր
        Եվ Անդերից - Մասիս,
        Իմ սեփական և իմ հաղթ ձեռքերով
        Պարզեմ մի բորբ դրոշ...

        Սակայն եղեք ներող...
        Ճիշտ որ ես մի վայրկյան
        Մոռացա, որ գալիք օրվա մասին
        Հարցաթերթիկի մեջ կետեր չկան..."
    },
    {
      "caption": "ՀԱՅՏՆՈՒԹՅՈՒՆ",
      "content": "Բոլոր օրերից գուցե առավել անգույն-տարտամը
        Այս օրն էր, որ կար,
        Իսկակա՛ն միջակ ու տափակ մի օր,
        Բայց նա ինձ համար
        Մի արքիմեդյան օր դարձավ հանկարծ.
        Ոչ այն է կարծես նորից ծնվեցի,
        Ոչ այն է հանկարծ
        (Առաջի՜ն անգամ)
        Գտա ինքս ինձ.-
        Խորամուխ եղա
        Ստվերի բազում երանգների մեջ,
        Ե՛վ լույսի բոլոր զգայարաններն ինքս զգացի,
        Ե՛վ ծաղիկների ներկերի հյութը ինձ հայտնի դարձավ.
        Դարձա ընդերքի մրափող ապար,
        Ժայռի քարաքոս,
        Որ արթուն է միշտ,
        Դարձա երազկոտ՝
        Ջրհորի նման,
        Եվ մտամոլոր՝
        Որպես արահետ.
        Ես ըմբռնեցի,
        Որ եթե ունես թռցնող թևեր՝
        Չես զգա երբեք ծանրությունը քո.
        Եվ ա՛յն հասկացա,
        Որ դրամի պես
        Մաշվել են արդեն բառերը բոլոր.
        Հասկացա նաև,
        Որ մինչև անգամ լավ է ավելի
        Բառերն իրար հետ կապ իսկ չունենան,
        Քան թե չունենան կշիռ ու արժեք...

        Հիշեցի նաև այն խոսքը հայտնի,
        Որ եթե մեկից կոչվես մեծամիտ
        Եվ կամ անհեթեթ,
        Եվ կամ խելագար,
        Դու հակառակը չե՜ս ապացուցի՝
        Որքա՛ն էլ ջանաս..."
    },
    {
      "caption": "ՀԱՆԴԳՆԵՄ ԱՍԵԼ",
      "content": "Կարող եմ կյանքում ես շա՜տ բան անել,
        Բայց անկարող եմ ինձանից վանել
        Իմ երկվորյակին՝
        Անկեղծությո՛ւնը:

        Ուրեմըն ասեմ ամենից առաջ,
        Հանդըգնե՛մ ասել, որ ես աշխարհում
        Անխտրական եմ՝ նվագի նման,
        Անձրևի նման ՝ հավասարատես,
        Բայց և կան բաներ,
        Բայց և կան մարդիկ,
        Որոնց նկատմամբ միտումնավոր եմ՝
        Չորը ճարակող չար կրակի պես,
        Եվ ծխի նման անտարբեր եմ ես՝
        Նրանց ճարճատում-ճիչերի հանդեպ..."
    },
    {
      "caption": "ՔԱՅԼՈՂ ՀԻՇՈՂՈՒԹՅՈՒՆ ԿԱՄ ՎԱՌՎՈՂ ԱՐՅՈՒՆ",
      "content": "Ե՛ս, որ կարող եմ ինքըս ինձ կոչել
        Եկած ապագա,
        Ես նաև քայլող հիշողություն եմ՝
        Ապրո՜ղ պատմություն:
        Թող ներվի ասել,
        Որ իմ արյունը
        Հենց համարյա թե նույն ծագումն ունի,
        Ինչ ունի նավթը.
        Հյութն ու ավիշն է բյուր սերունդների,
        Մարդ ու կենդանու,
        Ու թե արյանըս լուցկի մոտեցնես՝
        Արյունը նույնպես կարող է... վառվե՜լ:"
    },
    {
      "caption": "ՍԻՐՈՒՄ ԵՄ ՍԻՐԵԼ",
      "content": "Քիչ է պատահում, որ ինքըս ինձնից
        Փոքր ինչ գոհ լինեմ:
        Դժգոհ եմ հաճախ,
        Ուրեմըն՝ մարդ եմ ու դեռ ապրում եմ:

        Բայց ես սիրում եմ ինքըս ինձ սիրել:

        Իսկ սիրում եմ ինձ, երբ սիրում են ինձ:
        Ես ինձ այդ պահին այնպես եմ ժպտում,
        Ինչպես ժպտում են ա՛յն կոր գերանին,
        Որ գետի վրա դարձել է կամուրջ,
        Եվ ա՛յն մանուկին, որ ոտաբոբիկ
        Մտել է առուն և - թա՜ց վարտիքով -
        Կավ է դուրս հանում,
        Որ նավակ շինի:"
    },
    {
      "caption": "ԱՆՀԱՐՑ ՊԱՏԱՍԽԱՆ",
      "content": "Ես վերածնողն եմ խորին լռության
        Եվ թարգմանիչը անորոտ շանթի.
        Գարնան աշկերտ եմ
        Ու սիրո վարպետ.
        Իմ կաթնեղբայրն է երաժիշտ քամին,
        Եվ ազգականըս` խորհող անձավը.
        Ես վստահության մերձ - մտերիմն եմ,
        Բարևի ծանոթ` հաջողությանը.
        Ու ճամփորդական կարճ ծանոթությամբ
        Սիրուհիս դարձավ խոհեմությունը`
        Ամե՜ն ինչ կշռող խոհեմությունը,
        Կոկլիկ ու սոկլիկ, մի՛շտ շրջահայաց,
        Բայց, փա՜ռք աստըծու, բանը չհասավ
        Ո՛չ ամուսնության,
        Ո՛չ էլ զավակի,
        Որ եթե ծնվեր` անուն փնտրելիս
        Պիտի, ստիպված, խեղճ մատըս դրվեր
        Եղկելու վրա կամ Ողորմելու..."
    },
    {
      "caption": "ՎԱՌԱՐԱՆԻ ԱՌԱՋ",
      "content": "Իսկ քարածու՜խը...

        Երբ նա վառվում է
        Ձմեռվա ցրտին,
        Հին վառարանում,
        Եվ ձյունն է դրսում կրկնում ինքն իրեն,-
        Լինում է այնպես,
        Որ՝ մեկ էլ տեսար՝
        Սոսափն եմ լսում ա՛յն անտառների,
        Որոնք բյուրհազար տարիներ հետո
        Այս քարածուխին պիտի վերածվեն.
        Եվ գազանների ոռնոցն եմ լսում
        Այդ անտառների անեզրության մեջ.
        Եվ ձայնը նաև
        Իմ նախա-նախա-նախապապերի,
        Որ որս են անում այդ անտառներում,
        Որ մերկանդամ են
        Եվ ունեն դեռ պոչ,
        Բայց անկարող են այլևըս ապրել
        Լռին խավարում կույր անձավների,
        Ինչքան էլ դրանք թվան ապահով:

        Ու հասկանում եմ,
        Որ սերվել եմ ես
        Դե՛ռ այն ժամանակ, հե՛նց այն ժամանակ..."
    },
    {
      "caption": "ԱՆՄԵԿՆԵԼԻ ԶԳԱՑՈՒՄ",
      "content": "Մտքովըս հաճախ բաներ են անցնում,
        Որ շատ է նման խելագարության.

        Երբ որ տավարն է ծաղիկ արածում՝
        Չեմ զգում ո՛չ ցավ,
        Ո՛չ էլ ափսոսանք.
        Իսկ երբ որ մարդն է պոկում ծաղիկներ՝
        Մի՜շտ ինչ-որ մի ցավ,
        Ինչ-որ ափսոսանք
        Ծագում է հանկարծ
        Ու ծակում հոգիս..."
    },
    {
      "caption": "ՀԱՓՇՏԱԿՎԵԼՍ",
      "content": "Հափշտակվե՞լս...

        Այնքա՜ն նման է ուշաթափության.
        Շատ կարճ է տևում,
        Թվում է երկար:"
    },
    {
      "caption": "ԶԳԱՅԱԽԱԲՈՒԹՅՈՒՆ",
      "content": "Ինձ մեկ-մեկ նույնիսկ այնպես է թվում,
        Թե ես քնել եմ այն թագուհու հետ,
        Որին կոչում են Կլեոպատրա:

        Քնել եմ, հետո... առավոտ ծեգին
        Գլխատվել նրա` ինձ շոյած ձեռքով:"
    },
    {
      "caption": "ԱՆՎՆԱՍ ԽՈՐՀՈՒՐԴ",
      "content": "Այնտեղ, որտեղ ինձ դուք չեք համըզգա,
        Այնտեղ, որտեղ ինձ չեք համաձայնի,
        Չշտապեք, խնդրեմ, իսկույն համարել
        Ուղեղի քաղհան
        Կամ սրտի բորբոս:

        Մտածեք նաև ձեր որդո՜ւ մասին.
        Խոսում եմ նաև նրա՛ անունից:
        Դուք գնալու եք,
        Իսկ նա գալո՜ւ է:"
    },
    {
      "caption": "ՈՒՐՈՒՅՆ ՀՆԱՄՈԼՈՒԹՅՈՒՆ",
      "content": "Չե՛մ սիրում արխիվ ու գերեզմանոց:

        Բայց երբ ճամփամերձ ծառեր եմ տեսնում,
        Թփեր ու խոտեր`
        Փոշու մեջ կորած,
        Այդ վայրկյաններին ես ինձ զգում եմ
        Հնությունների մոլի սիրահար:"
    },
    {
      "caption": "ՆԱՀԱՆՋ ՏԱՐՎԱ ՊԵՍ",
      "content": "Երբ ջահելությունս անցնում է արդեն,
        Ես նո՜ր հասկացա,
        Որ շատ եմ նման փետրվար ամսին.
        Գիտեմ կարճանալ ու երկարանալ -
        Նայած թե՝ սեր կա՞:"
    },
    {
      "caption": "ՍՐՏԻ ՑԱՎՈՎ",
      "content": "Թռչունի երամ խրտնեցընելիս
        Ինձ ամեն անգամ այնպես է թվում,
        Թե փախցըրեցի մի խումբ... հղացում:"
    },
    {
      "caption": "ԱՆՇՆՈՐՀԱԿԱԼ ՄԱՍՆԱԳԻՏՈՒԹՅՈՒՆ",
      "content": "Ամեն մեկն ունի մասնագիտություն:

        Հացթուխն ալյուրից ու մաքուր ջրից
        Հրի օգնությամբ տաք հաց է թխում,
        Տաք` սիրահարի ափերի նման:

        Ամեն առավոտ նա հաց է թխում,
        Եվ ամեն անգամ, ուտելուց հետո,
        Երբ մենք ասում ենք «շնորհակալ եմ»,
        Ոչ միայն մորն է դա վերաբերում
        Կամ տանտիրուհուն մեզ հյուրընկալող,
        Այն նաև նրա՛ն`
        Անհայտ հացթուխին:

        Հավաքարարը շենքերն է մաքրում,
        Դռնապանները` բակեր ու փողոց:
        Ասենք, թե չասենք`
        Շնորհակալ ենք:

        Ամեն առավոտ,
        Ամեն երեկո
        Գործի է անցնում ջրցան մեքենան,
        Որ շատ է նման փոքրացած փղի,
        Թեպետ շարժվում է նրանից արագ
        Եվ փղի կարծըր ժանիքների տեղ
        Ժանիքներ ունի փղոսկրե ջրի,
        Որ կարծր - անշարժ չեն,
        Այլ հարահոսուն:

        Ասենք թե չասենք`
        Շնորհակալ ենք
        Մեքենավարից
        Ու մեքենայից:

        Գործում է նաև նրա եղբայրը -
        Մեկ այլ մեքենա`
        Փոշեհավաքը:
        Սա էլ իր հերթին նման է մի շան,
        Որի ետևի թաթերը կարծես
        Ջարդված-սղկված են,
        Եվ այդ պատճառով
        Նա քարշ է տալիս
        Ու... մաքրում փոշին...

        Շնորհակալ ենք`
        Առանց խոսքերի:

        Ամեն մեկն ունի մասնագիտություն:
        Դե՛հ, ես էլ մարդ եմ,
        Պիտի ունենամ:
        Եվ ունեցածըս այդ արհեստներից
        Քիչ է տարբերվում:

        Ես էլ բառերի լվացարար եմ.
        Մաքրում եմ նրանց փոշին դարավոր
        Ազատում նրանց կեղտ ու բորբոսից,
        Բառակեր ժանգից ու բառաքոսից,
        Ջանում, որ նրանք չունենան ջրմուռ,
        Եվ... շնորհակալ խոսքի փոխարեն
        Ստանում եմ ես շատ հաճախ... մրմուռ:
        Եվ գիտե՞ք
        Արդեն չե՜մ էլ նեղանում:
        Եվ իմ արհեստն էլ գուցե հենց այս է
        Մարդկանցից բնավ չնեղանա՜լը..."
    },
    {
      "caption": "ՄԱՏՆԻՉ ՑԱՆԿՈՒԹՅՈՒՆ",
      "content": "Ինչ դառնա՞մ:

        Դառնամ
        Ոչ միայն խորունկ հանքահորերում
        Օդափոխություն,
        Շքանշանի գունեղ ժապավեն՝
        Իմ հողը փրկող հերոսի կրծքին,
        Այլ նաև դառնամ գերհզոր թևեր՝
        Սիրամարգերի՜ն,
        Որ երկի՜նք սուրան
        Եվ ո՛չ թե քայլեն լոկ հողի վրա:"
    },
    {
      "caption": "ԳԱՂՏՆԱԲԱՑՈՒԹՅՈՒՆ",
      "content": "Մտերմուհիս է նաև... գիշերը:

        Երբ նա` լանջաբաց նեգրուհու նման,
        Ինձ է հանձնըվում
        Ու տիրում է ինձ`
        Անվերջանալի գրկախառնումից
        Ծնվում է ինքը` մեր արշալույսը,
        Որ թուխ ու շեկ է`
        Որպես խառնածին:

        Եվ օրը գրկած, որպես մանուկի,
        Երբ քայլում եմ ես հոր հպարտությամբ,
        Ասես լեռները, դաշտերն ու մարդիկ
        Լուռ նայում են ինձ
        Ու միտք են անում,
        Թե այսքա՜ն տգեղ-այլանդակ հորից
        Ինչպե՞ս է ծնվել մանուկն այս հրաշք..."
    },
    {
      "caption": "ԹԱՔՈՒՆ ԵՐԱԶԱՆՔ",
      "content": "Արտառո՞ց եմ ես,
        Անհասկանալի՞:
        Ոչի՜նչ,
        Քեզ կօգնեն,
        Եվ կհասկանաս:

        Հավատա՛, կօգնե՜ն:

        Չ՞է որ ամեն ծառ
        Իմ արմատաշատ բացատըրումն է
        Եվ իմ ճյուղառատ լուսաբանումը:

        Ամե՛ն արարած,
        Նույնիսկ բզեզը,
        Իմ բնագըրի մեկնությունն է հենց:

        Ամե՛ն մի կացին,
        Ամե՛ն բահ ու մուրճ,
        Սարից թավալվող ամե՛ն քարաժայռ,
        Ափերը թակող ու ետ ընկըրկող
        Ամե՛ն մի ալիք
        Իմ իսկ խոսքերի արձագանքումն են,
        Ո՛չ,
        Իմ խորքերն են արձագանքումը
        Նրանց բոլորի...

        Այնպես որ` կօգնե՜ն,
        Ու կհասկանաս:"
    },
    {
      "caption": "ՀԻԱՍԹԱՓՎԵԼՍ",
      "content": "Հիասթափվե՞ըլս...
        Ի՜նչ ասեմ, ինչպե՞ս:
        Չէ՞ որ այդ մասին խոսելու համար
        Ստիպված պիտի ես վերապատմեմ
        Իմ ամբողջ կյանքը`
        Այն պահից, երբ ես
        Ձեռքըս մեկնեցի կրակի բոցին`
        Կարծելով, թե դա լաչակն է իմ մոր,
        Կարմի՜ր լաչակը,-
        Այդ պահից մինչև երեկ իրիկուն,
        Երբ...
        Սակայն արժե՞
        Աղ ցանել վերքին..."
    },
    {
      "caption": "ՎԱՐԴԵՐԻ ԿԱՐՄԻՐ ՃԻՉՆ ԵՄ ԵՍ ԼՍՈՒՄ",
      "content": "Վարդերի կարմիր ճիչն եմ ես լսում
        Իմ ծխամորճի դառն ծխի միջից
        Ու ձմռան ճերմակ սառն ծխի միջից։

        Փոքրիկ մի թռչուն,
        Որի անունը չգիտեմ ցայսօր,
        Որ ուշ է չվում - ետ գալիս շատ շուտ,
        Ընկըճվածության ծանըր ժամերիս
        Համակըրանքի խոսք է ինձ ասում
        Իմ ծխամորճի դառն ծխի միջից
        Ու ձմռան ճերմակ սառն ծխի միջից։
        Ու թվում է ինձ,
        Թե փոստատարը երջանկացըրեց
        Երկու սպասված ու թանկ նամակով,
        Մինչդեռ բերել էր լոկ... լրագըրեր... "
    },
    {
      "caption": "ԻՄ ԿԱԹՆԵՂԲԱՅՐԸ",
      "content": "Ես եղբա՜յր չունեմ,
        Մայրս էլ մեղք չունի.
        Ծնել է,
        Սակայն ծնելը քիչ է,
        Սնելն է դժվար,
        Քանի որ հաճախ
        Ե՛վ սով է լինում
        Ե՛վ գաղթ,
        Ե՛վ ավեր։

        Ես եղբայր չունեմ։
        Ու եղբայրացար,
        Ինձ եղբայր դարձար,
        Ո՛վ համբերություն։

        Ես շատ եմ քայլել քեզ հետ միասին,
        Դու իմ մանկության միա՜կ խաղընկեր,
        Իմ պատանության միա՜կ գաղտնարան,
        Իմ ջահելության լո՜ւռ խորհըրդակից։

        Փոքր էիր այնքան՝
        Երբ փոքր էի ես,
        Ինչքան մեծացա՝
        Դու էլ մեծացար,
        Երկվորյակի պես
        Ետ չմնացիր
        Ու չթողեցիր երբեք ինձ մենակ.
        Երբ տատանվեցի՝
        Դարձար ինձ նեցուկ,
        Խեղանդամվեցի՝
        Դարձար դու հենակ...
        Ու դեռ քայլում ենք։
        Իմ Համբի՛կ... Համբե՛ր... իմ Համբերությո՜ւն,
        Դու էլ ես հոգնել,
        Հոգնել ես, սակայն ծպտո՛ւն չես հանում,
        Թե տրտընջում ես՝
        Միայն ականջիս,
        Որ շատ է լեցուն քո շշուկներով,
        Ինչպես փչակը՝ շնչով հովերի,
        Եվ ա՛յն լռությամբ,
        Որ քիչ է լինում,
        Եվ ա՛յն լռությամբ,
        Որ հասավ թե չէ՝
        Ես վեր եմ թռչում,
        Ասես խոցեցին,
        Ինչպես այն քնած ջրաղացպանը,
        Որ իր աղացի խուլ աղմուկի մեջ
        Կարող է քնել մեռածի նման
        Եվ խայթվածի պես իսկույն արթնանալ,
        Երբ որ իջնում է մի պահ լռություն՝
        Երբ չի աղմըկում իր ջրաղացը...

        Իմ Համբի՛կ... Համբե՛ր... իմ Համբերությո՜ւն..."
    },
    {
      "caption": "ԵՐԿՈՒՆՔԻ ՄԵՋ",
      "content": "Մնալով նո՛ւյնը,
        Նո՛ւյնը լինելով`
        Մեծանո՜ւմ եմ ես,
        Շարունակվո՜ւմ եմ,
        Ինչպես... սենյակը մեծ հայելու մեջ..."
    },
    {
      "caption": "ՆԵՐՇՆՉՄԱՆ ՊԱՀԻՆ",
      "content": "Միաժամանակ և՛ բազմամարդ է,
        Ե՛վ անաղմուկ է իմ հոգին։
        Այդպես
        Լինում է միայն համըր կինոյում
        Ու... թանգարանում։ "
    },
    {
      "caption": "ԱՆՄԵՂ-ՄԵՂԱՎՈՐ",
      "content": "Խակությունից է ատամը առնում։
        Ո՛չ միայն ատամն, այլ նաև հոգի՜ն։
        Եվ մի՞թե, մի՞թե ես եմ մեղավոր,
        Որ խակն ու թթուն շատ է աշխարհում։"
    },
    {
      "caption": "ՓՈՍՏԱՅԻՆ ԼԵԶՎՈՎ",
      "content": "Ես մարդ եմ կոչվում, եթե ոչ - ասե՞մ -
        Պիտի կոչվեի հեռագըրատուն,
        Որ ունի... լոկ մե՛կ հեռագըրավար։

        Աշխարհի բոլո՜ր-բոլո՜ր ծայրերից
        Անծանոթ-անհայտ մարդիկ բյուրավոր
        Դարձըրել են ինձ գաղտնարանն իրենց.
        Առանց ավելորդ որևէ բառի,
        Մինչևիսկ առանց կետադըրության,
        Գաղտնիքներն իրենց ինձ են վստահում.
        Հայտնում և՛ վիշտը,
        Ե՛վ խնդությունը։

        Լռին վկան եմ ես նրանց սիրո,
        Նրանց բաժանման ականատեսը,
        Նրանց կարոտի խոսքերը գիտեմ
        Եվ տառապանքի շնչին եմ ծանոթ։
        Թե հարսանիք է՝
        Նրանց բոլորի հյուրն եմ առաջին.
        Եթե ծնունդ է՝
        Իմն է առաջին բառն աչքալույսի.
        Ու եթե թաղում՝
        Ես եմ առաջին հուղարկավորը...

        Տեղյակ եմ նրանց հաջողությանը,
        Տեղյակ եմ նրանց ձախորդությանը,
        Դատարկ առիթով ուրախանալուն,
        Դատարկ բաներից տխրելուն նաև,
        Որ միշտ ջանում ու ձգտում են ասել
        Առանց ավելորդ ո՛րևէ բառի
        Եվ նույնիսկ առանց կետադըրության.
        Եվ այս պատճառով
        Երբեմըն կակազ-թլվատ են թվում...

        Ես մարդ եմ կոչվում, եթե ոչ... կյանքում
        Հեռագրատուն պիտի կոչվեի։

        Եվ այդտեղից է գալիս երե՛ք բան.
        -Ուրիշների ցավն ու խնդությունը
        Իմ սրտին այնքա՜ն մոտ ընդունելը։
        -Ծով գաղտնիքներըս,
        Որոնց մի չնչի՜ն մասն եմ բաց անում։
        -Եվ երրորդ՝
        Նաև... թլվատությունըս..."
    },
    {
      "caption": "ՈՒՂՏԻ ՕՐԻՆԱԿՈՎ",
      "content": "Ես ուղտի նման սակավապետ եմ,
        Բայց ոչ ուղտի պես քենը միշտ պահող:
        Նման եմ ուղտի և՛ըս մի բանում.

        Է՜հ, մեկ էլ տեսար`
        Պար գալըս բռնեց
        Խարխուլ ու ճոճկան կամըրջի վրա:"
    },
    {
      "caption": "ԱՌԱՆՑ ԱՍՏԱՌԻ",
      "content": "Ես ուրախության գործակատար եմ
        Եվ խոր խնդության վաճառորդ եմ ես,
        Բաց կրպակ ունեմ առողջ ծիծաղի
        Ու ժպիտների կիսափակ խանութ։
        Եվ երջանկության հաղորդիչներ են
        Իմ զույգ ափերը
        Ու մատներն իմ տաս։
        Բերանըս սիրո մի սերտարան է,
        Իմ զույգ ոտները՝
        Ժամադըրավայր տանող ինքնաշարժ,
        Իսկ իմ թևերը՝
        Գիրկ ու խտիտի խելացի գործիք։
        Կուրծքըս պաստառ է շքանշանի,
        Եվ շքանշա՛ն, որ կոչվում է սի՜րտ,
        Եվ որ պաստառի ներսից են կրում...

        Այսքանից հետո՝
        Էլ ի՞նչ կարիք կա,
        Էլ ինչո՞ւ եմ ես ինքըս իմ մասին
        Ինչ-որ չափածո տեղեկանք գրում։

        Աշխարհին ուղղված մի բացիկ եմ ես.
        Մի՛ ծրարեք ինձ
        Եվ մի՛ սոսընձեք..."
    },
    {
      "caption": "ԱՎԱԶԸ՝ ՀՈՎԱԶ",
      "content": "Ես նա եմ նաև,
        Որ հասկանում է,
        Թե ինչու է միշտ ավազը լռում։

        Նա հիշում է այն ջրհեղեղները
        Նախապատմական,
        Որոնց լուռ վկան նույն ինքն է որ կա,
        Իսկ երբ չար քամին
        Խաղում է նրա խեղճ ջղերի հետ՝
        Հիշեցընելով
        Նրա փառավոր անցյալը կորած
        Ու նրա ներկան աննախանձելի,
        Ավազը հանկարծ հովազ է դառնում՝
        Ճանկըռտում քամու
        Ու նաև մարդկանց
        Լպիրշ աչքերը։

        Ու նաև մարդկա՜նց,
        Որ մոռանում են իրենց անցյալը։"
    },
    {
      "caption": "ՍԵՐԸ",
      "content": "1.
        Նա գալիս է մի՛շտ էլ ճամփաներով անհա՛յտ չքարտեզագրված,
        Ինչպես ջուրն անձրևի կամ հալոցքի։

        -Սերն է։

        Հոլանդացիք ծովի՛ց, ամենազո՜ր ծովից
        Հող են հափշտակում,
        Խլում պատա՜ռ-պատա՜ռ, նշխա՛ր-նշխա՛ր։

        -Սերն է։

        Երբ վիթխարի նավը մոտենում է դանդաղ
        Նավարկելի գետի ցածըր կամուրջներին,
        Սրանք թևերն իրենց վե՛ր են տնկում,
        Իսկույն անձնատուր են լինում կարծես։

        -Սերն է…

        2.
        Հետըդ զրուցողին պատասխան ես տալիս՝
        Խելոք, կարգին-սարքին մեքենայի նման,
        Մինչդեռ մտքով, անվե՜րջ, նրա՛ հետ ես խոսում,
        Ով հեռու է քեզնից,
        Լոկ անունն է քեզ մոտ,
        Իբրև մի անձնագիր, որ... չի կնքված։

        -Սերն է։

        Քներակիդ զարկը կաթոցքի է նման,
        Ա՛յն կաթոցքի, որ (ճի՜շտ) քար է ծակում։
        Անքնությունն անվերջ հյուսում է ցանց մի խիտ,
        Որով ձո՛ւկ չեն որսում,
        Խեղդում են մա՜րդ։

        -Սերն է։

        Քնքշացել ես այնքա՜ն
        Ու խոցելի՛ դարձել,
        Կարծես թե ապրում ես առանց մաշկի։

        -Սերն է։

        Երկու աչքեր, անվե՜րջ, հետապնդում են քեզ,
        Երկու աչքեր, ասես մի զույգ դրոշմ,
        Իրենց անջնջելի տիպն են դնում
        Կյանքի՛դ, խմած ջրի՛դ, ողջ աշխարհի՛
        Եվ մինչևիսկ արյան գնդիկների՛դ վրա,-
        Երկու աչքեր՝
        Դրո՛շմ,
        Կնի՛ք,
        Խարա՜ն...

        -Սերն է..."
    },
    {
      "caption": "ՆՈՐԻՑ ՉԵՆ ՍԻՐՈՒՄ, ՍԻՐՈՒՄ ԵՆ ԿՐԿԻՆ",
      "content": "Այդ ո՞վ է ասել՝ նորից են սիրում:
        Նորի՛ց չեն սիրում, սիրում են կրկի՜ն...

        Ու երբ մինչևիսկ ալյուրից (դեռ տա՜ք)
        Դու նու՛յն մարմինն ես հիշում բնազդով,
        Երբ հոտն էլ սուրճի նրա՛ն հիշեցնում
        Եվ քո գունազարդ քնի փոխարեն
        Անքնություն է փռում սպիտակ.
        Երբ աստղերն իրենց կլորակ սանրով
        Մազերդ են սանրում, իսկ դու վերստին
        Շոյանքի սովոր քո մազերի մեջ
        Նու՛յն հանգստարար մատներն ես զգում.
        Երբ օտար մեկի շարժումի, դեմքի
        Նմանությունը հեռու-մոտավոր
        Ոտներդ է ասես դնում գիպսի մեջ,
        Իսկ միտքդ բեկում այնպե՛ս կտրական,
        Ինչպես լույսերի վետվետումներից
        Երկաթգծերն են կարծես ջարդոտվում.
        Երբ անձրևներից հողն ասես թթվում
        Եվ ստիպում է ռունգո՜վ էլ զգալ,
        Որ մենակ ես դու իբրև մի... Իգրեկ,
        Իսկ ինչ-որ մի տեղ կամ հենց քո կողքին
        Կա մի Իքս ուրիշ, առանց որի դու
        Խնդիր չե՜ս կազմի, ո՛չ էլ կլուծես,-
        Մի՛շտ, ամե՜ն անգամ պաշարում է քեզ
        Նույն զգացումը անճեղք ու անդուռ,
        Եվ հասկանում ես, որ մարդն, ի վերջո,
        Նորի՛ց չի սիրում, սիրում է կրկի՜ն,
        Քանզի կա մթին մի կախյալություն
        Ջղի և արյան, հոգու և կրքի.
        Քանզի նշանը հանման-գումարման
        Այդ մե՛նք չենք դնում լուծվելիք խնդրում.
        Քանզի թեպետև բախտ մենք ենք փնտրում,
        Բայց բա՛խտը,
        Բա՛խտը,
        Բա՜խտն է մեզ ընտրում...

        Ուստի մինչևիսկ սիրառատ հոգին
        Նորի՛ց չի սիրում, սիրում է կրկի՜ն..."
    },
    {
      "caption": "ՀԱԳՈՒՍՏՈՎ ԾՆՎԱԾԸ",
      "content": "Գործըս թողած`
        Ես քեզ համար
        Նոր հագուստներ եմ հորինում,
        Որովհետև ես չգիտեմ,
        Թե դու ի՞նչ ես հագնում հիմա:
        Եվ գարունը`
        Այս նոր ու հին
        Ճարպիկ-ճարտար ջուլհակուհին,
        Ի՛մ պատվերով ու քե՜զ համար
        Ճորտուհու պես
        Անձեռագործ կերպասներ է ձեռագործում
        Ու դիպակներ զանազան ու զարմանազան,
        Եվ թվում է, թե ընկել եմ
        Ինչ-որ աշխարհ խորհրդավոր ու բազմաբույր,
        Ինչպես... ինչպես դեղատունը:
        Եվ թվում է,
        Թե քեզ համար շոր ընտրելը
        Հեշտ է այնքա՛ն,
        Որքան լեցուն դեղատնից
        Սովորական դեղ խնդրելը,
        Հե՜շտ ու դյուրին`
        Իր սեփական ազգանունը ասելու չափ:
        Բայց... քիչ հետո հասկանում եմ,
        Որ դա հեշտ է,
        Ինչպես մարդու երկու աչքում
        Միանգամից ու նույն պահին նայելն է հեշտ:
        Փորձե՞լ ես դու:
        Հապա փորձի՜ր...
        Ու հիմա քեզ հագցընելու գործըս թողած`
        Մտածում եմ,
        Որ կան կանայք
        Եվ աղջիկներ կան աշխարհում ,
        Որոնց մարմինն ասես ճչում ու հայցում է
        Իրեն փրկել հանդերձանքի կաշկանդումից.
        Թեպետ միշտ էլ հագա՜ծ-կապա՜ծ`
        Մե՜րկ են քայլում նրանք կարծես:
        Իսկ դո՜ւ...
        Ուրի´շ, ուրի՜շ ես դու:
        Դու ծնվել ես
        Կարծես այդպե՛ս՝ հենց հագուստո՜վ...
        Քո սեփական ստվերն անգամ
        Քեզ փաթաթվում-ծածկում է քեզ՝
        Խորհրդապաշտ թիկնոցի պես...
        Ո՛չ մի կոպիտ միտք ու տենչանք
        Քեզ չի հասնում,
        Իսկ հասնելիս՝
        Քեզ դիպչելով ընկրկում է
        Ու վնասում
        Հենց այդ մտքի կամ տենչանքի տիրոջն իրե՜ն,
        Իրե՛ն գցում իր իսկ աչքից...

        Ուրի՜շ ես դու:
        Քոպեսներին սիրում են լոկ,
        Միա՛յն սիրում:
        Քոպեսների անունն ի՜նչ էլ դրած լինեն`
        Իմպեսները միշտ կոչում են նրանց... Մարիամ:"
    },
    {
      "caption": "ՀՈՐԻԶՈՆԱԿԱՆ ԱՆՈՒՆ",
      "content": "Մարիա՛մ, լսո՞ւմ ես,
        Տեսնո՞ւմ ես, Մարիա՛մ,
        Դրսում անձրև է շեղակի մաղում,
        Ու երբ բացում եմ իմ լուսամուտը,
        Ասես բացում եմ
        Գժված ջերմուկի գազառատ մի շիշ:

        Նույն լուսամուտով երկինք եմ թռչում,
        Որ արդեն հիմա` անձրևից հետո,
        Վճիտ է ու ջինջ`
        Քո հայացքի՛ պես,
        Եվ լայնատարած ու հեռագնաց`
        Ինչպես ժպիտըդ:
        Հետո երկնքից ընկնում են սարին,
        Որտեղ վեհորեն ժայռերն են թառել`
        Նախապատմական թռչունների պես...

        Դու ի՛նձ չես մերժում:
        Դու աշխատում ես ժխտել ինքըդ քե՜զ:
        Եվ քո մերժումի սուտ-սուտ խոսքերից
        Կարող եմ խրտնել ես այնպես դյուրին,
        Ինչպես... քարեղեն այս թռչունները:
        Հիմա հասկացա՞ր...

        Տե՛ս,
        Հորիզոնի գիրգ-գգվոտ գոգին
        Իր գանգրագիսակ գլուխն է դրել
        Մեկնըված դաշտը`
        Մի անտառապատ մեծ լեռան տեսքով,
        Որի անունը քչերը գիտեն,
        Ինչպես որ իմը:
        Իսկ ո՞վ չգիտի, Մարիա´մ, անունըդ,
        Որ հորիզոնի նման է, Մարիա´մ.
        Երբ ընկրկում ենք`
        Նա մոտենում է,
        Երբ մոտենում ենք`
        Հեռանում է նա...

        Գեթ մեկի՛ համար,
        Գոնե ի՜նձ համար մ՛ի լինիր կյանքում
        Այս քո անվան պես կամ հորիզոնի,
        Որ... երբ մոտենամ`
        Դու չհեռանաս..."
    },
    {
      "caption": "ՍՈՒՐՃԻ ԳԱՎԱԹԻ ԴԻՄԱՑ",
      "content": "Դու մի հորինված էակ ես գուցե
        Ու հանդիպել ես ինձ մտքումըս լոկ:
        Բայց իրական ես, ինչպես բուրմունքը
        Հողի՛,
        Վարունգի՛,
        Խոտի՛,
        Մատիտի՜:
        Եվ ես ուզում եմ, որ շրջապատես
        Ինձ ա՛յդ բույրերով,
        Լոկ ա՛յդ բույրերով`
        Հողի՛,
        Վարունգի՛,
        Խոտի՛,
        Մատիտի՜`
        Բույրով մանկության,
        Բույրով մաքրության…

        Ի՜նչ զարմանալի աչքեր ունես դու.
        Կարծես թե լինեն երկվորյակ լճեր
        Հին հրաբխի զույգ խառնարանում:

        Ի՜նչ հրաշագործ նայվածք ունես դու.
        Ինչի նայում ես` քե՜զ ես նկարում:

        Ծոծրակդ կարծես մթին անտառի բացատ է գողտրիկ,
        Ուր սփռված են միայն հասմիկներ:

        Մազերիդ բույրից
        Հին աստվածներն են հարություն առնում
        Դամբանում իրենց`
        Ռունգներում իմ տաք:

        Քնքշորեն ասված ամեն խոսքը քո
        Եթեր է ճամփում ռադիոալիքներ,
        Որոնց կարող է ամե՜ն ոք որսալ,
        Ով երջանկության տառերը գիտի:

        Քո նայվածքի հետ
        Ինքըդ քեզանից զատվում - անջատվում,
        Բազմապատկում ես ինքդ քեզ կարծես`
        Շարժանկարի ժապավենի պես,
        Որ… հազարնե՜րը հիանան` ձրի՛:

        …Հազարի՜ նման մի աղջիկ ես դու,
        Ում գտել եմ ես` մեկըս հազարից,
        Եվ հիմա `
        Քեզնից աստծո՜ւ չափ հեռու,
        Նստած եմ ահա տխուր-երջանիկ
        Ու դեռ փակ կրծքիդ տաք կաղապարով`
        Ճերմակ գավաթով, սև սուրճ եմ խմում,
        Որ անքնությունն իր բույնը հյուսի
        Լարված ջղերիս մերկ ծառի վրա:

        Ու եթե մեկը սուրճով բախտ բացեր,
        Ապա կարող էր գուշակել անսուտ,
        Որ ես ինքնակամ ու սիրահոժար
        Մնացած կյանքիս կեսը կտայի,
        Միայն տեսնեի գրկիդ… թուխ մանուկ,
        Ինչպես որ քեզ եմ իմ գրկում տեսել…"
    },
    {
      "caption": "ԱՎԵԼՈՐԴ ԱՆՀԱՎԱՏՈՒԹՅՈՒՆ",
      "content": "Քո անունո՛վ, Մարիա՜մ,
        Քո անունով՝
        Այստեղ նահանջում է ձմեռն արագ:
        Ամառն առանց հերթի՝
        Գարունի՜ց էլ առաջ,
        Նպաստով է ապրում՝ քո անունով...

        Եվ այստեղ կա մեկը քո անունով:
        Ու երդվում եմ ես քեզ՝ քո՛ անունով,
        Որ ատում եմ մի քիչ
        Եվ սիրում եմ նույնքան
        Օտա՜ր այս աղջըկան՝ քո անունով:

        Նա ինչպե՞ս է ապրում քո՛ անունով.
        Ինքը դո՛ւ չես, և նա... քո անունո՞վ:
        Ուստի ատում մի քիչ
        Ու սիրում եմ նույնքան
        Օտա՜ր այս աղջըկան քո անունով:

        Ես կանչում եմ նրան քո անունով
        Ու... տանջում եմ ես ինձ քո՛ անունով,
        Իսկ նա իմ տանջանքից չի հասկանում ոչի՜նչ.
        Այսքա՜ն անհակացող՝ քո անունո՞վ:

        Բայց կանչում եմ նրան քո անունով,
        Կանչում այնպես, ինչպես մարդիկ հնում
        Կանչում-կոչում էին ոգիներին բարի...
        Ոգիդ չի՜ հայտնվում՝ քո՛ անունով:

        Ուրեմն աշխարհումըս իրո՞ք չկա
        Ու չի՞ լինում իրոք ո՛չ մի ոգի...

        Ես ավելորդ անգամ, վա՛տ իմ,
        Անհավա՛տ իմ,
        Անհավատ եմ դառնում... քո՛ անունով:"
    },
    {
      "caption": "ԲԱՐԵԽՈՍ ԵՂԻՐ ԻՄ ԵՎ ԻՄ ՄԻՋԵՎ",
      "content": "Օգնի՜ր ինձ, Մարիա՛մ,
        Անաղարտ մնամ
        Ա՛յն ճահճանման աղտ-աղարտի մեջ,
        Որ դժգոհություն բառով է կոչվում։

        Դժգոհությունից ես շա՜տ եմ դժգոհ։
        Օգնի՜ր ինձ, Մարիա՛մ,
        Եվ ասեմ՝ ինչո՛վ.
        Բարեխոս եղիր ի՛մ և ի՜մ միջև,
        Որ բանն ավարտվի ինքնահաշտությամբ։

        Ես խռովել եմ նաև աշխարհից.
        Ե՛կ ու վերստին հաշտեցրո՜ւ դու մեզ,
        Թե չէ ես այսպես ապրել չե՜մ կարող։

        Ուզում եմ նայել ինձ ու աշխարհին
        Լիացա՛ծ, ժպտո՛ւն ու գո՜հ աչքերով՝
        Հաղթելով և՛ քաղց, և՛ պապակ-փափագ։

        Ուզում եմ ապրել անչար ու բարի՝
        Գմբեթի ճեղքում բուսած տուղտի պես...

        Մի բու թառել է իմ զույգ աչքերին.
        Թռցրո՛ւ նրան։
        Մի ձու սպիտակ ինձ բիբ է դարձել.
        Կորցըրո՛ւ այդ ձուն։

        Ճանճեր են նստած ինձ վրա
        Այնպե՛ս,
        Ինչպես քունջութը՝ կաթնահունց հացին։
        Ճանճը քունջո՛ւթ չէ.
        Հացըս չի՜ ուտվում։

        Ճանճով է լցված իմ նե՜րսը նաև,
        Ինչպես վարսանդը՝ խաշխաշի սերմով։
        Խաշխաշ չե՜մ ուզում.
        Կակա՛չ դարձըրու։

        Ասում են, իբըր, կապույտի վրա
        Չեն նստում ճանճեր։
        Լսո՞ւմ ես, Մարիա՛մ,
        Ինձ ներս ու դրսից կապո՜ւյտ հագցըրու..."
    },
    {
      "caption": "ԿԱՐՈՏԻ ՏԱՐՐԱԼՈՒԾՈՒՄԸ",
      "content": "Ես իմ մթի՜ն-մթի՜ն կարոտն այնպե՛ս գիտեմ,
        Ինչպես կույրը գիտի բնակարանն իր հին...

        Իմ իսկ շարժումները ես չեմ տեսնում,
        Իրերն իրենց տեսքը թաքցընում են ինձնից,
        Բայց անսխալ արդեն և անսայթաք
        Ես շարժվում եմ այնտեղ,
        Ապրում այնտեղ,
        Գուցե այն ինքնալար ժամացույցի նման,
        Որի սլաքները պոկելուց էլ հետո
        Աշխատում է դարձյալ՝ ցույց չտալով
        Այլևըս ո՜չ րոպե և ո՛չ էլ ժամ...

        Ու ճոճվելով մթան և մենության միջև՝
        Ես կարոտն եմ ուզում տարրալուծել
        Քիմիկոսի նման, որ հասկանամ
        Բնությունը նրա և խորհուրդը խորին։
        Իմ ձգտումի վրա, ջանքիս վրա
        Հեռվից քրքջում է ջուրը ջրհորդանի՝
        Անասելի՛ հեռվից,
        Անլսելի՜ հեռվից։

        Մի քաղքենի թռչուն հեղուկ գեղգեղանքով
        Իր խեղճ գոյությունն է երգ դարձընում անբառ՝
        Անլսելի՛ հեռվից,
        Անորսալի՜ հեռվից։

        Բառերն սկսում են անձս վիրավորել,
        Որովհետև նրանք ինձ են արձագանքում
        Անորսալի՛ հեռվից,
        Աններելի՜ հեռվից։

        Պատից պատ եմ քայլում, և քայլերիս
        Ձայնը թվում է, թե շատ է հեռվից գալիս,
        Աններելի՛ հեռվից,
        Անկարելի՜ հեռվից։

        Թեպետ կույր չեմ բնավ,
        Սակայն շուրջս նայում
        Ու չեմ տեսնում ոչի՛նչ,
        Որովհետև
        Հաճախ մեր աչքերը ջոկվու՛մ - պոկվու՜մ մեզնից
        Ու գնալո՜վ գնում և հասնում են այնտե՛ղ,
        Որտեղից մենք հիմա շա՜տ ենք հեռու,
        Անկարելի՛ հեռու,
        Անհնարի՜ն հեռու:

        Մենք ինքներըս վազում մեր հետևից
        Ու չե՛նք կարողանում ինքներըս մեզ հասնել։
        Ու չե՜նք կարողանում ինքներըս մեզ հասնել...

        Եվ հենց դա՞ չէ արդյոք, որ կոչվում է կարոտ..."
    },
    {
      "caption": "ԱՅՍՊԵՍ ՉԵՆ ՍԻՐՈՒՄ",
      "content": "Պարտականության ու սիրո միջև
        Այդ ես եմ տնկված՝
        Ուղեփակոցի գերանի նման...

        Եվ որտեղ որ է
        Ես ինձ արմատից ինքըս կպոկեմ,
        Այսինքըն՝
        Կելնեմ ու լուռ կգնամ հենց Օրենքի մոտ,
        Կասեմ.
        -Վերցրո՛ւ ինձ,
        Քո օրենսգրքի կետերից մեկը դարձրո՛ւ ինձ, կասեմ:
        Դարձրո՛ւ ինձ, կասեմ, այն «Չի կարելի՛»-ին,
        Այն «Ո՛չ»-ը,
        Այն «Չէ՛»-ն,
        Որ մեզ խեղդում է
        Կրծքի չբուժվող հեղձուկի նման...

        Ու եթե հարցնես կատակասերին,
        Ճարպոտ կժպտա ու կհռհռա,
        Թե աքաղաղը
        Զուրկ է ձեռքերից լոկ ա՛յն պատճառով,
        Որ հավն էլ չունի իրան ու հագուստ:
        Իսկ ես... (ի՜նչ կատակ)... տնքոցով մի բութ
        Ասում եմ, ինչպես պաղատում են գութ.
        -Առե՛ք ձեռքերըս, խնդրեմ, կտրեցե՛ք,
        Որովհետև ես, ահա՛, տնկված եմ
        Պարտականության ու սիրո միջև՝
        Ուղեփակոցի գերանի նման,
        Եվ որովհետև ես այսուհետև
        Կարի՜քը չունեմ իմ այս ձեռքերի,
        Եթե նա՛ չկա,
        Ում մի ժամանակ «իմս» էի ասում,
        Եվ ասում այնպե՛ս,
        Որ բուդդայաբար պպզած գորտերը
        Առվի եզերքին
        Պլշած աչքերով ինձ էին նայում
        Եվ, հավանաբար, ջանք էին անում միտը պահելու
        Կարճ, բայց կրակված այդ բառը («ի՜մըս»)...

        Հիմա դու իմն ես, որքան որ իմն է... Մադագասկարը,
        Հիմա դու իմն ես,
        Որքանով իմն է... Հաբեշստանի արքայադուստրը,
        Որովհետև ե՛ս,
        Ես ի՜նքս եմ տնկված պարտականության ու սիրո միջև՝
        Ուղեփակոցի գերանի նման...

        Այսպես չե՜ն սիրում:
        Այսպես... մեռնում են մի դանդաղությամբ,
        Որով փտում են հին նավակները ծովախորշերում..."
    },
    {
      "caption": "ԴՌԱՆ ԶԱՆԳԻ ԱՌԱՋ",
      "content": "Ես կոճակն եմ սեղմում.
        -«Բո՜րբ»,- զնգում է զանգը,
        Իսկ սենյակիդ ներսում արձագանքում՝ «բոսո՜ր»:

        Սպասում եմ: Մի պահ:
        Մի պա՞հ: Թե՞ ողջ մի կյանք,
        Որ նման չէ, ավա՜ղ, հոսող ջրի կյանքին:
        Սպասում եմ և՝ «մո՜ւթ»-
        Ձայնը ետ է դառնում
        Եվ չակերտի նման ինձ իր մեջ է առնում:

        Դու չե՞ս վերադարձել:
        Սուտ է ուրեմն, այո՞,
        Թե կա մի վեցերորդ ինչ-որ զգայարան:
        Սուտ է ուրեմն, այո՞, մանկությունից ծանոթ
        «Սիրտս վկայում է» այն խոսքը, որ գուցե
        Մարդկայինն է բոլոր խոսքերի մեջ մարդկանց...

        Ու կոճակն եմ սեղմում՝ կոկորդի՛ պես,
        Եվ այդ խեղճ կոկորդը խռխռում է խռպոտ:
        «Գո՜րշ»,- սողում է ձայնը՝ հորանջի՛ պես՝ դանդա՜ղ:

        Սպասում եմ։ Մի պա՞հ։ Թե՞ բովանդակ մի կյանք,
        Որ խաչվում է քո տան սանդուղքների գլխին,
        Խաչվում՝ պաշտամունքի չարժանացած:
        Սպասում եմ և՝ «սև՜»,
        Ձայնը գույնի փոխված՝
        Կրկին ետ է դառնում
        Եվ ինձ առնում
        Իր սև շրջագծում մահազդային...

        Դու տա՜ նը չես։ Պա՛րզ է։ Դու չե՜ս վերադարձել.
        Որբ ես թողել և՛ ինձ,
        Ե՛վ մի ամբողջ քաղաք,
        Եվ հերքել ես մի բան, որ հաստատել է պետք.
        Ա՛յն, որ կա վեցերո՜րդ զգայարան,
        Եվ որ մարդկանց «սիրտը վկայում է» իրո՛ք:

        Ու կոճակն եմ սեղմում.
        «Սե՜ր»,- ճչում է զանգը,
        Իսկ սենյակիդ ներսում արձագանքում՝ «կարո՜տ»...

        Սպասե՞լ եմ: Որքա՞ն...
        ...Ու երբ վերջին անգամ
        Բթամատս նորից կոճակին եմ դնում՝
        «Բո՜րբ»,- հնչում է անվերջ, ղողանջում է կրկին,
        Եվ այդ «բորբ»-ի հուժկու արձագանքը («բոսո՜ր»)
        Արդեն լուսաբացի կիսաքնում
        «Բարի լույս» է հնչում բոլո՜ր կանանց համար,
        Որոնց ես չեմ սիրում, որովհետև
        Քեզ եմ սիրում նույնիսկ ա՛յն ժամանակ,
        Երբ որ իմ դեմ դուռըդ բաց չի լինում:"
    },
    {
      "caption": "ԻՐԻԿՆԱՄՈՒՏ",
      "content": "Իր արդուզարդից օրը մերկացավ ՝
        Խափշիկուհու պես,
        Ու մնաց այնպես, ինչպես կար` սևո՜ւկ։
        Աստղերը վերում`
        Շնիկների պես,
        Պպզեցին կրկին։
        Ցրտեց։
        Լույսերը հետո՛ կվառվեն։

        Օրվա այս պահին
        Մեղք է զբաղվել որևէ գործով։
        Մեղք է մինչև իսկ շոյել ու սիրել։

        Թո՛ղ զսպանակված ու ամենամուտ լռությունը գա,
        Ու նրա շնչից`
        Թոքերի նման դանդա՜ղ ուռչելով`
        Ամանեղենը թո՛ղ խոհանոցում ինքն իրեն զնգա,
        Իսկ քարանձավում մեր ականջների
        Թո՛ղ չղջիկի պես ձայները քնեն,
        Եվ աստվածները զարթնեն մեր հոգում`
        Մեզ հաշտեցնելով ցրտին ու մթին...

        Ի՛նչ լավ է, որ դու
        Չես ապրել սիրո արվարձաններում
        Եվ միայն նրա կենտրոնը գիտես:

        Ի՜նչ լավ է, որ քո
        Նորաձևորեն դիզված մազերում
        Ունես հնաբույր բարության հետքեր`
        Թելեր սպիտակ։
        Ի՜նչ լավ է, որ դու լռում ես կողքիս`
        Անտառաբնակ աքիսի նման,
        Իսկ քո տամկացած աչքերում հիմա
        Թառում են ահա փոքրիկ փասյաններ...
        Ափսո՜ս... ուրեմըն` լույսերն են վառվում։"
    },
    {
      "caption": "ԱԳԱՀՈՒԹՅԱՆ ԳԻՆԸ",
      "content": "Եվ պե՞տք է արդյոք
        Քեզ միշտ ունենալ իմ կողքին: Ինչո՞ւ:
        ...Ու ես ծխում եմ,
        Որ ծխի տեսքով
        Այս ջլախախտիչ ագահությունը դուրս փչեմ ինձնից,
        Ջանամ գոհանալ իմ ունեցածով,
        Որ շա՜տ է այնքան:
        Մի՞թե, տե՜ր աստված, շատ չէ իսկապես:

        Բայց կյանքի փշոտ շարժուձևերից, ինչպես կեռերից,
        Կախված ճոճվում են
        Ու մեզ են կանչում ագահ ըղձանքներ:
        Բայց կյանքի փշոտ շարժուձևերից, ինչպես կեռերից,
        Կախված ճոճվում են
        Կարկատանները մեր ծվատ հոգու...
        Ես չե՛մ կամենում, որ իմ պատրանքը փոխվի պատանքի
        Եվ հետո, ծվա՜տ, կախվի աշխարհի կեռերից փշոտ:
        Ես սիրում եմ քեզ
        Ու քեզ հետ նաև... անհնարինը`
        Ա՛յն գոհությունը,
        Ում չի՜ հանդուրժում մեր գոյությունը:
        Ուրեմն ի՞նչ անել,
        Ինչպե՞ս սիրել քեզ - սիրվել քեզանից և...
        ...Էլ չուզենալ
        Ոչի՜նչ ավելի.
        Սեփական իղձը, դավաճանի պես,
        Գամել չորս մեխով,
        Սեփական ցավին
        Չորստապակ մեղր քսել ու կլլել`
        Տհաճ, բայց բուժիչ դեղահատի պես,
        Սեփական մտքից
        Կտրել ուղղանկյուն մի քառակուսի
        Ու վրան գրել սեփական արյամբ.
        «Եղա՜ծն էլ շատ է»,
        Գրել ու մեխել սեփական ափին,
        Եվ ամեն վայրկյան ընթերցել ծածուկ`
        Դասը չիմացող աշակերտի պես..."
    },
    {
      "caption": "ՁԳՈՂԱԿԱՆՈՒԹՅԱՆ ՆՈՐ ՍԱՀՄԱՆՈՒՄԸ",
      "content": "Սիրո կապանքի և տառապանքի
        Հարցերն են անվերջ պատասխան փնտրում,
        Եվ բառերն իրար ձգում են կրկին,
        Ինչպես ողնաշարն` իր իսկ ողերը,
        Եվ... ստացվում է
        Ահավո՛ր խոսքի ահավո՜ր կմախք.
        -«Այսպես ապրելը անկարելի է»..."
    },
    {
      "caption": "ՀՊԱՏԱԿԻ ԽՌՈՎՈՒԹՅՈՒՆԸ",
      "content": "Ասում են, թե մի բան կա լոկ,
        Որ անձնապես ու մեն-մենակ են սովորում`
        Գիտությունը տառապանքի...

        Ու կսկիծն է տիրակալի հովեր առնում:

        Ա՜խ, տե՛ր Կսկիծ, հարկավոր չէ՜,
        Բավակա՜ն է, տե՛ր, ողորմյա՜:
        Այս դժվարին գիտության մեջ
        Հմտացել եմ ես շա՛տ վաղուց:

        Ու չլիներ թե ինքնածին բարությունըս,
        Կարող էի ի՜նքս դառնալ
        Ուսուցչապետն ա՛յն գիտության,
        Որ անձնապես ու մեն-մենակ են սովորում:
        Ա՜խ, տե՛ր Կսկիծ,
        Այսքանն արդեն բավակա՜ն է,
        Է՛լ ավելին հարկավոր չէ՜, տե՛ր, ողորմյա՜...
        Չե՜մ ուրանում.
        Ես քո նախկին ու մշտական հպատակն եմ:
        Ուրեմն այլևս ինչի՞ համար
        Ուժը փորձել հպատակի հլու մեջքին:
        Ինչի համա՜ր, տե՛ր, ողորմյա՜...
        Եվ չափազանց զգո՜ւյշ եմ ես,
        Նույնիսկ վախկո՛տ.
        Անջատումից եմ վախենում,
        Երկյուղում եմ տվայտանքից չվտարվող,
        Կարոտի սև արյունումից եմ սարսափում...
        Ա՜խ, տե՛ր Կսկիծ,
        Քո բարձունքից ամենազոր
        Մի պահ անսա հեզ ու հլու հպատակիդ.
        -Դժվա՜ր բան է մարդ լինելը,
        Դժվար է, տե՛ր:
        Ամբողջ կյանքում
        Ես եղել եմ ազնիվ, ինչպես... խաղալիքը:
        Ուրեմն ին՞ձ էլ պետք է ջարդել
        Խաղալիքի նման: Ինչո՞ւ:
        Հարկավոր չէ՛, տե՛ր, ողորմյա՛...

        Չէ՞ որ նույնիսկ ավերվելուց հետո
        Վանքը վանք է կոչվում
        Եվ կամուրջը` կամուրջ կրկին:
        Ուրեմն ինչո՞ւ զուր ուժ փորձել:
        Չէ՞ որ, տե՛ր իմ, փորձը մեկի
        Մյուսի համար շատ հաճախ է փորձանք դառնում:
        Հարկավոր չէ՜, տե՛ր, ողորմյա՜...

        Կրկի՞ն ասեմ,
        Որ չափազա՜նց զգույշ եմ ես,
        Նույնիսկ վախկո՜տ:
        Վախենում եմ
        Մինչև անգամ... հայելու մեջ ինձ նայելուց.
        Կարեկցանքից վատթար բան է միշտ հարուցում
        Իմ... ժպիտը:
        Ա՜խ, տե՛ր Կսկիծ,
        Քո բարձունքից ամենազոր
        Մի պահ անսա հեզ ու հլու հպատակիդ.
        -Անտանելի՜ - ահե՛ղ բան է,
        Երբ խղճում է մարդ ինքն իրեն:
        Առավել քան բավական է հենց այսքանը,
        Իսկ ավելին հարկավոր չէ՜,
        Տե՛ր, ողորմյա՜...

        . . . . . . . . . . . . . . . . . . .

        Երբ կսկիծն է դառնում արդեն անտանելի,
        Ասում են, թե մոտենում է նրա վերջը.
        Զո՛ւր են ասում:
        Սո՛ւտ են ասում:
        Ճի՜շտ կասեին,
        Եթե իրո՛ք մենք անձնապես
        Ու մեն-մենակ սովորեինք
        Գիտությունը տառապանքի:
        Բայց մենք, կարծեմ, միասի՛ն ենք այդ սովորում
        Մի վիթխարի լսարանում,
        Որտեղ... սերն է դասախոսում... մնջախաղով`
        Խուլ-համրերի համար կարծես:

        Եվ չի՛ օգնի «տեր ողորմյա»-ն:
        Մնում է, որ դու ի՛նձ սիրես,
        Ես քե՛զ սիրեմ,
        Մենք թե՛ իրար, թե մեզ սիրենք`
        Ընդդեմ այս խուլ տառապանքի,
        Կույր կսկիծի,
        Համըր ցավի.
        Սիրենք իրար... հավիտենից հավիտյա՜նըս,
        Եվ թող նույնիսկ չգտնվի գոնե մե՛կը,
        Որ բարությամբ «ամե՜ն» ասի:

        Ո՛չ «ողորմյա»,
        Ո՛չ էլ «ամեն»:
        Բավակա՜ն է:
        Հարկավո՛ր չէ..."
    },
    {
      "caption": "ԲԵՌԱՆ ՆԵՐՔՈ",
      "content": "Անցնում էիր:
        Ողջ երեկոն քոնն էր կարծես,
        Ողջ երեկոն` իր բույրերով ու ջերմությամբ:
        Երկարափեշ եթե լիներ հագուստը քո`
        Ես կասեի,
        Որ երեկոն քարշ էր գալիս քո ետևից`
        Քո հագուստի փեշի նման:
        Սակայն կարճ էր հագուստը քո:
        Եվ երեկոն
        Ամփոփվում էր քո ծնկների ծալերի մեջ`
        Կարճ հագուստիդ կարճ փեշերի կարի ներքո...

        Վերջալույսի արևը շեղ գտել էր քեզ
        Ու շուլալվել քո հագուստի կոճակներին:
        Վերջալույսի շեղ շողերի միջնորդությամբ
        Երկարում էր քո ստվերը` հմայքի՛դ պես,
        Ու քայլում էր քեզնի՛ց առաջ` հմայքի՜դ պես...

        Եվ արթնացավ մեջըս հանկարծ
        Ինքնաձաղկման և ամոթի
        Տարօրինակ մի ցանկություն.
        Եթե կյանքում կա քեզ նման մի թանկություն,
        Ես ինչպե՞ս եմ կյանքին նայել էժան աչքով`
        Ոչ թե անո՜ւշ մի հիացքով,
        Այլ մի տտի՛պ,
        Հաճախ դա՛ռըն,
        Նաև կծո՜ւ մի հայացքով:
        Եվ ինչպե՞ս եմ հաճախ իջել-ստորացել`
        Բարկանալու և դատելու աստիճանի,
        Չարանալու և ատելու աստիճանի,
        Ու թույլ տվել, որ նողկանքը տեղից հանի
        Հիացմունքի՜ն:
        Հոգով-սրտո՜վ ներողություն...

        Այսուհետև, ինձ հավատա՛,
        Է՜լ չպիտի ես խառնըվեմ ո՛չ իմ գործին.
        Է՜լ չպիտի այսուհետև
        Հակվեմ կյանքի աղտ-աղարտի ծանրության տակ:
        Առանց այն էլ ես հակված եմ բեռան ներքո
        Ա՛յն վիթխարի երգեհոնի, որ ի ծնե
        Սապատվել է իմ շալակին:
        Թող հնչի նա՛:
        Եվ անցիր դո՛ւ:

        Միայն թե դու... «մե՜ քիչ կա՛մաց գնա, գո՛զալ»,
        Որ քո կամաց և անշտապ քելքի չափին համաչափվի
        Մեր խեղճ սրտի տրոփյունը հաճախակված,
        Որ քո տեսքից հանգստանան աչքերը մեր,
        Եվ քեզ թաքուն ունենալուց
        Ջղերը մեր քիչ խաղաղվեն,
        Ու երկարի այս անդորրը` շուքի՛դ նման,
        Ու կարճանա հոգնությունը` փեշերի՛դ պես..."
    },
    {
      "caption": "ԱՐԳԵԼԱՆՈՑ",
      "content": "Երկու նռնակ` կրծքիդ վրա...
        Երանի՜ թե նրանց պայթյունն ինձ սպաներ
        Անտառի մեջ`
        Փասյանների ներկայությամբ,
        Կամ սենյակում`
        Վարագույրի վկայությամբ...

        Ու երկու աչք` հոնքերիդ տակ.
        Պատերազմի երկու հրձի՜գ...
        Ե՛կ, գրավի՜ր, միացրու քե՛զ.
        Ես մի ամբողջ տիրություն եմ անտիրական,
        Որ վաղուց է զգում կարիք
        Քեզ պես վայրագ ու բարբարոս տիրակալի...

        Ու երկու ոտք` նազանքիդ տակ.
        Մկրատ մի նուրբ, որ կոպտորեն
        Կտրատում է թելն ըղձանքիս,
        Ինչպես լույսի էլեկտրական լարն են հատում,
        Եվ խավարը անհուսության
        Ինձ է ներսից շրջապատում...

        Եվ զույգ ականջ`
        Ցորենագույն գանգուր մսե
        Սևամազե գանգուրիդ տակ անթափանցիկ...
        Եվ զո՜ւր մի կանչ.
        Դու չե՛ս լսում,
        Որովհետև... մտքիս մեջ եմ հետըդ խոսում,
        Որովհետև մինչև անգամ... ծանո՜թ չեմ քեզ...

        Ու թերևս դու կի՛ն էլ չես,
        Այլ գուցե մի... արգելանո՜ց,
        Ուր հասնում են նռնե՜ր վայրի,
        Ուր փասյաններն են զբաղվում հրձիգությա՛մբ,
        Ուր հրազեն չի արձակում ո՜չ մի որսորդ...

        Արգելանո՜ց... արգելանո՜ց:
        Ես հասկացա՛,
        Բայց... ոտքե՜րըս չեն հասկանում
        Եվ, ինքնաշարժ կարկինի պես,
        Բնա՜վ կամքըդ չհարցնելով`
        Հետևում են դեռևս քեզ
        Եվ չափում ա՛յն,
        Ինչ կոչվում է «անմատչելի»
        Ու ձգվում է
        Իմ հիացքից մինչև անծիր հմայքը քո,-
        Մի անսահմա՜ն տարածություն,
        Որ թերևըս հաղթահարվեր,
        Թե աստղային օրացույցով մենք ապրեինք
        Կամ թերևըս չլինեինք այսքա՜ն... այսքա՜ն... օրինապահ:"
    },
    {
      "caption": "ՄԻԱՄՏՈՒԹՅԱՆ ԽԱՂԸ",
      "content": "Բոլորակի մեջ հայելիների,
        Հայելիների քառակուսու մեջ
        Տանջում են նրանք իրենց վարսե՛րը,
        Դե՛մքը, հագուստի փոթ ու դարսե՛րը,-
        Ամե՜ն ինչ անում, որ նայե՛նք իրենց,
        Իսկ երբ նայում ենք` չեն նայում, դիտմա՛մբ:

        Իրենց են տանջում
        Ու... մեզ են տանջում:

        Չե՜ն նայում, դիտմա՜մբ, ու քայլում այնպե՛ս,
        Վճռել են կարծես իրենց թովչանքով
        Եվ իրենց անհաս - անմատույցությամբ
        Ցողել փողոցը,
        Պողոտան ջրել,
        Իսկ մեզ էլ վառել երաշտով հրե:

        Չե՛ն նայում, դիտմա՜մբ:
        Կրկին քայլում են:
        Եվ եթե նրանց զիստերն են դողում,
        Մեր էլ` սրտերը:

        Քայլում են կրկին:
        Եվ արեգակը ուրիշ ո՛չ մի տեղ
        Իր ազդեցությունն այնքան չի զգում,
        Որքան որ նրանց դեմքերի վրա.
        Նույնիսկ արևի փութանցիկ խաղից
        Երանգ են տալիս ու առնում երանգ:
        Եվ նրանց խոսուն մաշկին նայելով`
        Փշաքաղվում է մաշկը մեր այնպես,
        Ինչպես զգայուն լճակը` քամուց:

        Յուրաքանչյուրը յուրովի նազում,
        Օրո՜ր-շորորո՜ւմ, քայլում է կրկին,
        Իրեն նայողին չի՛ նայում, դիտմա՜մբ,
        Եվ մեզ մտքի մեջ համարում գուցե
        Այնքա՜ն միամիտ, անգե՛տ ու անփո՛րձ,
        Որ հավատում է, թե մենք չգիտենք
        Իր պահվածքն ուրիշ` ինչ-որ ծառի տակ,
        Ինչ-որ անկյունում, ինչ-որ սենյակում,
        Ինչ-որ մեզ նման մի ինչ-որի հետ,
        Որին տիրում է - անձնատուր լինում,
        Որին հաղթում է և հաղթվում որից,
        Որպեսզի... կյանքը նորի՛ց ու նորի՜ց
        Հաղթանակ տանի`
        Բարուն հակվելով
        Եվ, ընդդեմ մահվան, շարունակվելով...

        Եվ մի՞թե չարժե,
        Եվ չարժե՞ արդյոք,
        Որ կյանքի հավերժ հաղթության համար
        Նրանք հավիտյան մե՛զ տանջեն այսպես
        Եվ... իրե՛նց տանջեն:"
    },
    {
      "caption": "ԱՆՍՊԱՍԵԼԻ ՓՈԹՈՐԻԿ",
      "content": "Գեղեցիկ չէր, ես էլ գերված-տարված չէի:
        Կար պաղ գինի միայն ու նույնքան պաղ զրույց:
        Ո՛չ ես, ո՛չ էլ ինքը սիրահարված չէինք,
        Ո՛չ էլ խոսում էինք հիմար սիրուց:
        Հետո... ինչպես եղավ... ու տաքացա՛վ գինին,
        Ու տաքացավ խո՛սքը, ու... տաքացա՜վ:
        Ինչքան խմեցի ես` ասաց «անո՜ւշ լինի»,
        Ինչքա՛ն խմեցի ես` այնքան գեղեցկացա՛վ,
        Այնքա՜ն գեղեցկացավ, որ չեմ հիշում հիմա,
        Թե մինչև այդ ինքը իր ինչի՞ն էր նման...

        Հետո , երբ դուրս ելանք ,թվաց , թե նա
        Շրջազգե՛ստ չի հագել, այլ` փոթորի՜կ:
        Հետո... փոթորիկն այդ տեղափոխվեց իմ մեջ ,
        Հետո... փոթորիկն այդ փոխանցեցի նրան`
        Իմ մատների միջով - միջոցով իր թևի:
        Հետո... փոթորիկն այդ մեզ երկուսիս քշեց,
        Թավալգլոր տարավ չգիտեմ ուր,
        Բանալիով ջարդեց ինչ-որ մի դուռ,
        Եվ քանի որ արդեն հոգնած էր շատ`
        Փոթորիկը պառկեց մահճակալին,
        Հսկա՜ փոթորիկը նեղլի՛կ մահճակալին,
        Որպեսզի մի փոքըր հանգստանա...

        Հանգստացավ, երբ որ... առավոտն էր բացվում...

        Հիմա, կանգնած այդ նույն մահճակալի դիմաց,
        Փոթորկի հետքերն եմ զննում ու տնտըղում
        Ո՛չ անկողնու վրա, այլ իմ ներսո՜ւմ: Հիմա
        Մինչև ծունկըս խրված ինքըս իմ մեջ`
        Ինչպես ծառը հողում,
        Ես ճոճվում եմ տեղում:
        Մեջըս սկսում են արմատ ձգել
        Եվ ծառայի՛ն մտքեր, ծառի՛ մտքեր:
        Ու ես ծառի նման չեմ կարենում լքել
        Այն տեղն, ուր տնկված եմ:
        Հիմա ինչպե՞ս պոկեմ,
        Ինչպե՞ս ինքըս պոկեմ ինձ ինձանից
        Ու վեր կենամ գնամ.
        Քայլող ծառի՞ նման... "
    },
    {
      "caption": "ԳՏՆՎԱԾ ՄԻԱՎՈՐԸ",
      "content": "Ասացի` ի՞մն ես:
        Ասացիր` քո՛նն եմ:
        Ու լուռ ենք հիմա...
        Իմ մազերն ես դու մատներով սանրում
        (Թե՞ ակամայից ուզում ես նաև
        Կարդալ ծերության այբուբենը պարզ`
        Արդեն ճերմակող մազերն իմ գլխի):

        Ու լուռ ենք դարձյալ...
        Ես քեզ մտքիս մեջ փո՛րձ եմ պարտք տալիս,
        Իսկ դու, կարո՞ղ ես, ժամանա՜կ փոխ տուր,
        Որպեսզի կյանքը` փորձարարն այս մեծ,
        Նորի՛ց հաստատի
        Նո՛ր օրինակով,
        Որ կյանքում հաճախ այնպես է լինում,
        Երբ սիրողները դեռ ողջ են - առողջ,
        Իսկ սերը նրանց դառնում է լեգե՜նդ
        Եվ... ապրում կյանքով հազարապատիկ...

        Մենք լռում ենք դեռ...
        Իսկ դրսում, - մի պահ, խնդրո՜ւմ եմ, լսի՛ր,-
        Թռչուններ են ինչ-որ`
        Յուրաքանչյուրը մի-մի լարովի խաղալիք ասես,
        Նույն երգն են երգում` լարաթափվելով,
        Վերալարվելով` նո՛ւյնը նորերգում
        Ու նորերգելով կարծես թե հերքում
        Քամուն այս մաղձոտ`
        Սկեպտիկոսին այս վաղնջական,
        Որ փնթփնթում է` «ամե՜ն ինչ կանցնի»,
        Ու «կանցնի», իբըր, լոկ ա՛յն պատճառով,
        Որ 1 x 1 հավասար է 1 և ոչ թե 2...

        Ի՜նչ լավ է, որ քեզ
        Հասկանալի չէ բարբառը քամու.
        Դու ամենամե՜ծ հավատացյալն ես աշխարհում հիմա:
        Ու ես էլ ահա հավատափոխվում - դարձի եմ գալիս,
        Լցվում քո լեցո՜ւն-լեցո՜ւն հավատքով:

        Ի՜նչ լավ է, որ դու
        Ընդամենը քեզ կոչում ես «քո՜նն եմ»
        Ու չե՛ս հասկանում,
        Որ ընդամենը «ի՜մըս» չես միայն,
        Այլ նա՛և...

        Նաև միավո՜ր է պետք:
        Միավո՜ր է պետք`
        Երջանկությունից կամ թուլությունից մշտապես ծնվող
        Գլխապտույտի զերոյի՜ համար,
        Զերոյանման մեր գլխի՛ համար,
        Զերոյանման մեր սրտի՛ համար,
        Եվ զերոյացող ա՛յն կյանքի համար,
        Որ ինքն իրեն է ճարմանդած պահում:

        Միավո՜ր է պետք:
        Միավո՜ր է պետք
        Ա՛յն հսկայական զերոյի համար,
        Որ... Երկրագունդն է գծում պտույտով...

        Իսկ դու,- ի՜նչ լավ է,-
        Քեզ ընդամենը կոչում ես «քո՛նն եմ»
        Ու դեռ,- ի՜նչ լավ է,- չե՛ս էլ կռահում,
        Որ ընդամենը «իմըս» չես միայն,
        Այլ ինքդ ես նաև այդ... Միավո՜րը:"
    },
    {
      "caption": "ՃԱՄՓՈՐԴՈՒԹՅՈՒՆ ԴԵՊԻ ԵՏ",
      "content": "Իսկ ինձանից
        Ինչո՞ւ ես դու այսպես քաշվում և ամաչում:
        Ին՜չ է, մենք նո՞ր ծանոթացանք,
        Իրար դեռ լավ չե՞նք ճանաչում:
        Բայց, ամաչկո՜տ իմ սիրելի, ես քեզ գիտեմ
        Ու սիրում եմ առնվազն մի 40
        Կամ... 4000 կարճլիկ տարի:
        Դու ինչպե՞ս ես դա մոռանում
        Ու քեզ պահում այնպես քաշված և ամոթխած,
        Կարծես նոր ենք ծանոթացել
        Ու դեռ կարգին չենք ճանաչում մեկըս մեկին:

        Չէ՜, սիրելի՛ս,
        Մենք նորասեր զույգ չենք, բնա՛վ:
        Սիրո քայլող հուշարձա՜ն ենք`
        Վաղնջակա՛ն և հինավո՛ւրց:
        Ես քեզ անգիր ու գոց գիտեմ` կրակի՜ պես,
        Ա՛յն կրակի,
        Որ ստվերով մեզ նկարեց քարանձավի պատի վրա
        Եվ բոցեղեն իր տագնապով ճիշտ թարգմանեց
        Քո խլի՛րտը,
        Իմ խայտա՛նքը,
        Իրարատենչ մարմինների մեր փոխադարձ ընդգրկո՛ւմը,
        Որից դիցեր և աստվածներ ծնունդ առան`
        Մեր մեծացած մանուկների ծանոթ տեսքով...

        Եվ դարերը մենք կարող ենք հաշվել այնպես,
        Ինչպես մանկան ատամները`
        Գորովանքով մի կաթոգին...
        Մեր սիրո մեջ ձմեռում են առասպելներ,
        Ասքեր նիրհող,
        Որ մեր ամեն մի հպումից
        Արթնանում են հանգստացած,
        Դրանից էլ հին աշխարհն է միշտ նորանում
        Յուրաքանչյուր նո՛ր սիրո հետ`
        Մե՛ր սիրո հետ:
        Եվ նոր սիրով հին աշխարհի նորացումն է
        Մինչև անգամ կրկնությունը քո ամոթխած շարժուձևի,
        Այս քո երկչոտ տատամսումը,
        Անգիտակից այս քո վախը,
        Առանց որոնց սկի՛զբ չկա, սկի՛զբ, սկի՜զբ...

        Իսկ սիրո մեջ ամե՛ն սկիզբը միշտ տարբեր է.
        Վերջն է նույնը:
        Վերջն է նման:
        Սակայն մե՜զ ինչ վերջը սիրո:
        Վերջի մասին թող մտածի վերջացողը:
        Մերն սկիզբն է:
        Եվ ուզում եմ, որ սկիզբը լինի այնպես,
        Ինչպես (հիշի՜ր) ա՛յն ժամանակ,
        Երբ կրակը մեզ նկարեց իր ստվերով
        Քարանձավի խոնավ պատին
        Ու բոցեղեն իր տագնապով ճիշտ ու ճկուն կերպավորեց
        Քո սարսո՜ւռը,
        Իմ թրթի՜ռը,
        Իրարատենչ մարմինների մեր փոխադարձ ճարակո՜ւմը,
        Որով կյանքի կրակը միշտ մնաց անշեջ`
        Ծխանման տառապանքով
        Եվ բոցաձև երջանկությամբ:

        Իսկ աշխարհում
        Երջանկությունն ավելի է տարողունակ,
        Քան տանջանքը,
        Թե չէ սողուն ժամանակը այսպես արագ չէր սլանա`
        Երջանկության ժամը վայրկյան դարձընելով...
        Ուրեմն արի մենք իրարից զուր չամաչենք`
        Շատ չծխանք,
        Որ սերն ազատ շարունակվի, իբրև զուտ բոց,
        Իբրև սնունդ մերատիպար աստվածների....

        Ա՛յն, ինչ կյանքում մոռացվում է, միշտ չէ, գիտե՛մ,
        Որ իսկապես արժանի է մոռացության:
        Բայց մոռացի՛ր քո վարանքը,
        Քո ամաչկոտ շարժուձևը,
        Որովհետև մերպեսների համար, գիտե՞ս,
        Ամաչելն է արդեն ամոթ:

        Բացվի՛ր:
        Բացվե՜նք:
        Եվ մոռանանք,
        Որ մենք նոր ենք ծանոթացել:

        Բացվի՛ր:
        Բացվե՜նք.
        Որ արթնանա
        Մեր հոգու մեջ դարեր նիրհող
        Մտերմությունն ամենահաղթ,
        Եվ մենք`
        Բռնած իրար ձեռքից,
        Ե՜տ ճամփորդենք` հեքիաթի պես` դեպի այնտեղ,
        Որտեղ էինք մի 40 կամ... 4000 տարի առաջ,
        Եվ այնտեղից նո՛ր սկսենք
        Ճանապարհը մեր նո՛ր սիրո.
        Վերադառնանք մենք... դեպի մեզ,
        Մենք... դեպի մեզ..."
    },
    {
      "caption": "ՕԴԱՀԱՆ ԶԱՆԳԻ ՏԱԿ",
      "content": "Ձմեռային ինչ-որ թռչուն
        Երեկոյի մոտալուտն է օրհնաբանում հիմարաբար՝
        Չիմանալով,
        Որ վերահաս երեկոյից
        Ամե՛ն անգամ քո զգլխիչ հոտն եմ առնում
        Եվ որ բոլոր թռչունների կանչերի մեջ
        Ես ջանում եմ միայն որսալ քո անունի վանկարկումը...

        Ձյուն էր տեղում ամբողջ օրը,
        Գուցե մի ձյուն համատարած-համազգային`
        Հեռվից հեռու
        Մեզ իրար հետ մի ցանցի մեջ միացնելով։
        Եվ լռությունն արդեն թրջված-ծանրացած է հիմա այնպես,
        Ինչպես որ իմ կոշիկները
        Կամ թերևըս քո վերարկուն։

        Ա՜խ, այս ծանր լռությունը։
        Ասես մեկի հետաքրքիր ձեռքը հիմա
        Այս վիթխարի լռությունն է թաքուն կործել
        Կյանքի վրա և աշխարհի՝
        Մեծ օդահան զանգի՛ նման.
        Կամենում է կարծես փորձել,
        Թե վիթխարի այս օդահան զանգի ներքո
        Մեր սիրտն ինչքա՞ն կդիմանա,
        Ե՞րբ կճայթի...

        Մութը, իբրև լակմուսյան թուղթ, լույսն է ծծում:
        Ձմեռային անտառն ասես պրկախտով է հիվանդացել։
        Ինձանից դուրս
        Ես փնտրում եմ ինչ-որ մի բան վստահելի,
        Որից կառչել կարողանամ:
        Ու չեմ գտնում ոչի՛նչ.
        Չկա՜ս...
        Եվ... փնչում եմ ակամայից,
        Խուլ փնչում եմ ու հասկանում,
        Թե ինչո՞ւ են թռչունները ճտտում այդպես։
        Նրանք ճայթում կամ պայթում են
        Այս օդահան զանգի ներքո։
        Իմ փնչոցը
        Այդ միևնույն ճայթումն է հենց՝
        Նո՛ւյն օդահան զանգի ներքո...

        Փորձը կարծես ավարտվում է։
        Եվ ազդարար քամին հիմա կսկսի տալ
        Այդ ավարտի ազդանշանն ամենազդու՝
        Պրկախտավոր այս անտառը վերածելով ընկնավորի,
        Թպրտալով լուսամուտի ու դռան տակ,
        Թպրտալով ձների մեջ՝
        Ինքը` նո՛ւյնպես մի ընկնավոր...

        Խավարն արդեն խորանարդում է ինքն իրեն
        Եվ իր սևը խառնակելով ձյան ճերմակին՝
        Ստանում է մի գորշություն
        Ու տարածում կյանքի՛, մարդկա՛նց,
        Նույնիսկ մարդու շնչի՜ վրա։
        Իսկ երբ նաև գորշանում է շունչը նույնիսկ՝
        Սկսում են մարդիկ քնել,
        Որ... գույնզգույն երազներով
        Ներկեն կյանքի գորշությունը։

        Իսկ ես քնել չեմ կարենում։
        Եվ պտտվող Երկրի վրա,
        Ինչպես հսկա խարտաքարի,
        Հեսանվում է իմ գիշերը,
        Որպեսզի միշտ սրված մնա զգացումը՝
        Կտրատելով ա՛յն թաղանթը,
        Որով սերը
        Վերածվում է շրջանառու սովորության..."
    },
    {
      "caption": "ՕՏԱՐ ՍԻՐՈ ԱՅԲՈՒԲԵՆԸ",
      "content": "Ձմեռային նվազ արեգակը կրկին
        Շողն իր դարձըրել է ճոպանուղի մի շեղ,
        Որով ճամփորդում է անվախ փոշին միայն
        Վաղո՜ւց չմաքրված իմ սենյակում:

        Ցավի պտտահողմից կյանքիս ամբողջ փոշին
        Բարձրացել է տեղից ու աչքերըս խցել,
        Եվ իմ արցունքները դրանից են գուցե...

        Ու վերստին ես ինձ դուրս եմ գցում փողոց:

        Քաղաքային նեղլիկ ամեն պատշգամբում,
        Ինչպես նորատեսակ տապկոցի մեջ,
        Ձյունն է հիմա եռում մարմա՜նդ-մարմա՜նդ՝
        Արձակելով բարակ գոլ գոլորշի:
        Իսկ շեղ կտուրներից ու քիվերից, հանկարծ,
        Ձյան կույտեր են երբեմն այնպե՛ս փռվում գետնին,
        Ասես հարբա՜ծ լինեն՝
        Արեգակի՛ց հարբած...

        Ես աչքերիս խորքում կասկածներս եմ ճմռում
        Իմ բարեկամ ձեռքի պարզ օգնությամբ,
        Ու բութ կոշկաքթով կտրատում եմ կրկին
        Խուճուճ հանգույցները փողոցների:

        Հավատ չընծայելով իր իսկ խոսքին ճոռոմ՝
        Կեղծ-դասական մի հողմ հավատի՜ց է ճառում,
        Խոսում սրբությունի՜ց,
        Հավերժական սիրո՜ւց:
        Իսկ ես... իսկ ես, կարծես երազի մեջ,
        Ինձ զգում եմ ինչ-որ վանքի գավթում՝
        Լեցուն խեղվածներով ու մուրացողներով,
        Եվ չմեկնած ձեռքիս ափում դատարկ
        Եթե մինչև անգամ տասնոց դնեն,
        Ես - փորձե՜լ եմ արդեն - չե՛մ գոհանա.
        -Ես քո կոպեկների՜ կարիքն ունեմ:

        Բայց ես աշխարհ չեկա, որ «գթացե՜ք» նվամ,
        Ես ծնվել եմ, որ գութ ու բարություն ցրեմ...

        Եվ ինքնասեր-հպարտ ջղե՞րս են ինձ ցնցում,
        Թե՞ քամին է սարսում ամեն վայրկյան՝
        Էլեկտրական ուրույն հոսանքի պես:

        Մութը սոսնձվում է հոգուս և աչքերիս:

        Լարի վրա թառած ագռավը սև
        Հանկարծ - ինձ տեսնելո՞ւց - ճչում է խռպաձայն.
        -Դեմքըս, հավանաբար, ահավոր է սաստիկ:
        Ու խեթ նայելով ինձ՝
        Շունն էլ է գռմռում,
        Քաղաքայի՜ն շունը, որ չի հիշում նույնիսկ,
        Թե մինչև դա մեկ էլ ե՞րբ է հաչել:

        Ու երբ տուն եմ մտնում ու հայելուն նայում,
        Հասկանում եմ շա՛նն էլ, ագռավի՛ն էլ.
        -Քո երեկվա սերն է լուսավորում դեռ ինձ,
        Բայց և մեր բաժանման շուքն է ընկել վրաս,
        Եվ զգում եմ ես ինձ ա՛յն վիճակում ծանըր,
        Որ և պատահում է արեգակին նույնիսկ
        Եվ (քանի՜ դար արդեն) «խավարում» է կոչվում:
        Եթե խավարում է՝ թող որ լրի՜վ լինի
        Եվ ո՛չ թե մասնակի:
        Թող մթընդի այնպե՜ս,
        Որ երևան երկնի բոլո՛ր աստղերն անգամ.
        Ամեն մեկը՝ մի կին,
        Ամեն մեկը՝ աղջիկ,
        Որոնց ես շա՜տ վաղուց չեմ նկատում՝
        Քո խաբուսիկ սիրո ցոլանքի մեջ:

        Թող խավարում լինի լրի՛վ-լրի՛վ-լրի՜վ...
        Ու ես լույսն եմ վառում իմ սենյակի,
        Միացնում եմ նաև երգասփյուռն էլ իսկույն,
        Որ…տառերը սերտեմ նո՛ր մի սիրո,
        Օտա՛ր-օտա՛ր-օտա՛ր-օտա՜ր սիրո.."
    },
    {
      "caption": "ԱՆՆԱՄԱԿ ԾՐԱՐ",
      "content": "Շրթունքներըս անգիր գիտեն
        Վայելքների օրենքները,
        Բայց ես հիմա
        Շա՜տ եմ նման այն խեղճ մարդուն,
        Որ ծանրորեն հիվանդանում օրվա մի օր
        Եվ իմացած երկրորդ լեզուն մոռանում է բոլորովի՜ն...

        Ու մտքերըս հարթ են հիմա, բայց սրանկյուն՝
        Ինչպես էժան հուշարձանի քառակուսի պատվանդանը.
        Իմաստներն են անհետացել
        Ու մնում են լոկ բառերը՝
        Դատարկ ու փուչ պարկերի պես
        (Թե դեն նետես՝ քիչ ափսոս է,
        Թե դեռ պահես՝ խանգարում են):

        Եվ աննամակ ծրարի պես
        Սոսնձում եմ շրթունքներըս...

        Իսկ եթե ես հանկարծ վերցնեմ
        Մի աննամակ ծրար ճամփեմ քո հասցեով,
        Երբ դու բանաս՝
        Կզարմանա՞ս:

        Չե՜ս զարմանա։
        Կհասկանա՛ս,
        Որ այս տտիպ սպասումն է թթվում արդեն,
        Մի թթվություն,
        Որ դառնում է վտանգավոր...
        Վտանգում ես, եթե ունես,- այսպես է միշտ։
        Ու երկյուղն է մեջս խոսում
        Շղթայական ա՛յն ցնցումով,
        Որ ծխախոտն է ընծայում մեր թոքերին։
        Ա՛յն, ինչ միտք էր
        Կամ կարող է միտք հորջորջվել,
        Հիմա իմ մեջ
        Գլխիվայր է քայլում անվերջ, ինչպես ջուրը,
        Եվ, ջրի պես, չի հանգուցվում.
        Իմաստներն են անհետացել,
        Ու մնում են լոկ բառերը՝
        Դատարկ ու փուչ պարկերի պես
        (Թե դեն նետես՝ մեղք է մի քիչ,
        Թե դեռ պահես՝ խանգարում են)...

        Եվ այնպես եմ ինձ անհարմար ու վատ զգում,
        Կարծես կնոջ բարձրակրունկ կոշիկ հագել
        Ու վազում եմ վերևից ցած,
        Վերևից ցած,
        Ե՞րբ պիտի ես բերանքսիվայր գետնին փռվեմ։
        Բերանքսիվա՛յր։
        Փռվեմ մնա՜մ։
        Հանգստանամ այս գլխիվայր թավալումից
        Եվ ակամա, մինչև անգամ չուզենալով,
        Լսեմ հողի մեծ թոքերի տուրևառը,
        Եվ ակամա համեմատեմ
        Շղթայական ա՛յն ցնցումին,
        Որ երկյուղն է ինձ ընծայում,
        Երիտասա՛րդ այն երկյուղը,
        Թե քե՛զ կյանքում ունենալով՝
        Վտանգում եմ ես իմ կյա՜նքը,
        Որ կախված է հանգստության հենց ա՛յն մազից,
        Ինչով, կարծեմ, մի ժամանակ
        Շինում էին նաև կամուրջ՝
        «Դժոխք-Դրախտ» ուղեցույցի սահմանի մոտ,
        Մի ահավոր գետի վրա,
        Որի անունն, աստվա՜ծ վկա, մոռացել եմ,
        Ինչպես որ իմ շրթունքները, կամա՜ց-կամա՜ց,
        Մոռանում են մի ժամանակ անգիր արած օրենքները
        Վայելքների..."
    },
    {
      "caption": "ԴՈՒ ՄԻ ՀԱՐՑՐՈՒ",
      "content": "Դու մի՛ հարցրու. «Սիրո՞ւմ ես ինձ»:

        Ինչպես կույրը իր ձեռնափայտն է միշտ հիշում,
        Դու էլ հիշի՛ր,
        Որ երբ իզուր հարց չեն տալիս`
        Սուտ պատասխան չե՜ն ստանում:
        Եվ դու բնավ իմ այս խոսքից մի՛ վշտանա,
        Այլ մտածիր,
        Թե ջրհորի մութ խորության չափման համար
        Իր սեփական մանկանն ո՞վ է ջրհոր նետում:

        Դու մի՛ հարցրու, իսկ ես ասեմ
        Քո ուզածից շա՜տ ավելին:

        Եվ ասում եմ ե՛ս` միօրյա՛ հավատացյալ,
        Իսկ դու լսի՛ր, իմ նորօրյա’ աստվածուհի:
        Պաշտամունքի մի ծե՜ս պիտի արվի այսօր,
        Խոստովանքը էլ ո՞ւմ է պետք:

        Դու` անծանոթ մի նոր աշխարհ,
        Ես` մի հմուտ աշխարհագետ,
        Որ վա՛տ գիտեմ, շա՜տ վատ գիտեմ
        Բազմախոստում տեղանքը քո:
        Ու խոսում է մեջս կրկին
        Մոլի ոգին հետազոտման.
        Ուզում եմ քեզ անգիր անել,
        Մտքով գծել քարտեզը քո,-
        Հարց ու փորձը էլ ո՞ւմ է պետք:
        Եվ առավել լավ չէ՞ արդյոք,
        Որ մարդու ո՜տքը սայթաքի,
        Քան թե լեզո՛ւն:
        Ուրեմն արի ոչ թե խոսենք,
        Այլ մտովին քայլենք առաջ
        Այս անծանոթ ճանապարհով,
        Մինչև հասնենք հանգրվանի`
        Հեքիաթական ինչ-որ մի տեղ,
        Ուր չկա՜ տեր ու տիրական` մեզնից բացի,
        Ուր մենք պիտի լինենք թլվատ` ջրի՛ նման,
        Եվ լինենք կույր` կրակի՛ պես,
        Ուր` հակառակ մեր իմացած հին օրենքի`
        Մարմինները ջերմությունից չե՛ն լայնանում,
        Այլ կծկըվո՜ւմ,
        Եվ լուծվում են բոլոր հարցերն` աղի՛ նման,
        Դառնալով համ մեր բերանում,
        Մեր լարաթափ ջղերի մեջ,
        Շփոթահար մեր դեմքերին...

        Այնժամ գուցե բնազդաբար ե՛ս քեզ հարցնեմ.
        «Սիրո՞ւմ ես ինձ»:
        Ե՛ս քեզ հարցնեմ`
        Պատասխանիդ չսպասելով,
        Այլ օգնելով, որ ստանաս
        Նախկին տեսքըդ աստվածուհու,
        Նախկին տեսքըդ ա՛յն աշխարհի,
        Որ դեռ չուներ գծված քարտեզ:
        Եվ իմ հարցին ի պատասխան
        Այնժամ գուցե ինքդ ինձ ասես.
        «Ասում են, թե դուք օգնում եք լոկ հանվելիս:
        Իսկ դու օգնում ես հագնըվել:
        Դու ուրի՛շ ես:
        Սիրո՜ւմ եմ քեզ»... "
    },
    {
      "caption": "ՍԻՐՈ ՓՈԽԱՐԵՆ",
      "content": "Դու մի՛ լինիր այսքան բարի:
        Բարությանըդ
        Ես կարող եմ լոկ մե՛կ բանով փոխհատուցել՝
        Իմ անարժե՜ք շփոթությամբ
        Եվ թերևըս ա՛յն թախիծով,
        Որ տարորեն շատ է նման
        Անվերջ մեռնող ու հարություն անվերջ առնող
        Հին դիցերին...

        Չէի՞ ուզի:
        Շա՜տ կուզեի
        Առաջվա պես հրճվել գեղջուկ այս կանաչով,
        Որ հիմա քո
        Զսպանակվող կողի տակ է զսպանակվում,
        Եվ բարբարոս երգը լսել այն առվակի,
        Որ հիմա քո
        Մերկ ոտների կաղապարն է ուզում հանել:

        Չէի՞ ուզի:
        Շա՜տ կուզեի
        Մե՛կ անգամ էլ
        Չճանաչել ո՜չ մի արգելք ու խոչընդոտ,
        Դանդա՜ղ գնալ - շտա՛պ հասնել
        Մեր մարդկային հայրենիքը սկզբնական,
        Այսինքն ՝ իմ ափով ապրել քո ափի մեջ,
        Ինձ կապել ու շաղկապել քեզ
        Այնպե՛ս,
        Որ մենք երկուսովըս մեկտեղ դառնանք
        Անքակտելի ՝ խաչբառի՜ պես:
        Չէի՞ ուզի:
        Շա՜տ կուզեի:

        Բայց, սիրելի՜ս, չի հոգնում նա՛,
        Ով գնում է շատ հեռավո՜ր հանդիպումի:
        Իսկ ես հիմա
        Զբոսնում եմ միայն ի՛մ իսկ արվարձանում
        Եվ զբոսնում`
        Ձեռքերովըս փորագըրած մակնիշները ընթերցելով,
        Ու քերծելով շատ ավելորդ գրություններ,
        Ու քերծելով առանց մուրճի և տաշիչի ՝
        Եղունգներո՛վ իմ սեփական...
        Եվ իզո՜ւր ես քո բարությամբ,
        Քո այս ծածուկ - հայտնի սիրով
        Ջանում ապրել իմ կալվածքի մի անկյունում:
        Ու ես հիմա
        Այս ասում եմ ո՛չ լսելուդ համար արդեն,
        Ո՛չ էլ իմ իսկ արդարացման,
        Ո՛չ էլ իմ իսկ արդարացման:
        Եթե կուզես ճիշտն իմանալ ՝
        Ասելիս էլ բա՜ն չեմ ասում, ամենևի՛ն,
        Այլ պարզապես զբաղմունքս եմ շարունակում ՝
        Իմ սեփական կալվածքի մեջ
        Հոգնածորեն զբոսնելով,
        Եվը՛ս մի նոր
        Գրություն եմ ավելացնում ջնջածիս տեղ.
        «Չի հոգնում նա՛,
        Ով գնում է շատ հեռավո՜ր հանդիպումի»:

        Իսկ դու... իսկ դու շա՜տ ես մոտիկ:
        Ու ես... ու ես շա՜տ եմ հոգնած... "
    },
    {
      "caption": "ՍՈՎՈՐԱԿԱՆ ՀՐԱՇՔ",
      "content": "Մենք հանդիպեցինք...
        Եվ ի՜նչ կատարվեց, հասկացա՞ր արդյոք.
        Կարծես թե կյանքը հանկարծ լվացվեց՝
        Անվերջ խաղալուց կեղտի մեջ կորած մանուկի նման:
        Օդը, որ կարծես գորշ մշուշով էր կեղևակալված,
        Կեղևաթափվեց՝
        Տեսքով անձրևի,
        Ձյան կերպարանքով,
        Եվ... օդի համը զգացինք կրկին.
        Այնպես է համե՜ղ - առարկայացա՛ծ,
        Որ... չե՞ս կամենում ուտե՛լ պարզապես...

        Մենք հադիպեցինք...
        Եվ ի՜նչ կատարվեց, արդյոք հասկացա՞ր.
        Հարազատության ա՛յն զգացումին,
        Որ կյանքն էր ջոկ-ջոկ երկուսիս տվել,
        Քնքշանք խառնըվեց կրկնակի՛ չափով,
        Որից ստացվեց մի... սե՜ր անվախճան,
        Ինչպես անվախճան ջուրն է ստացվում,
        Երբ ջրածինն է կրկնակի չափով մարսում թթվածին...

        Մենք հանդիպեցինք...
        Եվ - ահավասիկ այսպե՛ս - տապալվեց
        Բանաստեղծության պարիսպը խարխուլ.
        Գիտությունները սիրով լուծվեցին աչքերում քո թաց,
        Ոտներըդ իրենց դրոշմը դրին պատմության դեմքին,
        Շարժումը ձեռքիդ օդի ձևերը քանդեց ու սարքեց՝
        Հարստացնելով երկրաչափությունն ա՛յն օրենքներով,
        Որ սպասում են իրենց երջանիկ հետազոտողին...
        Մենք հանդիպեցինք...
        Եվ խոր քուն մտան «բայց»-երը բոլոր,
        Որ խնդությունը զարթնելով հանկարծ՝
        Ընդոստ վե՜ր ցատկի
        Եվ պտտահողմի ահարկո՛ւ տեսքով
        Աշխատի մի կերպ շաղափել - ծակել
        Բոլո՜ր շերտերը կարծըր երկնքի,
        Եվ երկրի վրա, շաղափված անցքից,
        Գլխիվայր կախվի խենթ ուրախության ցայտուն շատրվա՜ն,
        Որին բացվել կա՛ և... չկա՜ փակվել...

        Մենք հանդիպեցինք...
        Եվ հանդիպեցինք
        Շատ սովորակա՜ն - հասարա՜կ ձևով,
        Որ հրաշքները իրե՛նք էլ դառնան
        Շատ սովորակա՜ն - հասարա՛կ բաներ..."
    },
    {
      "caption": "ՆՅԱՐԴԻ ԹՐԹԻՌԸ",
      "content": "Նորից են զանգում
        (Ո՜րերորդ անգամ),
        Զանգում են... գարնան դեսպանատնից.
        Օտարսիրային անձնագիր են ինձ նրանք խոստանում։
        Իզո՜ւր։
        Չե՛մ գնա։

        Ինձ՝
        Քո աչքերի մութ ուղեծիրով թռած ու դարձած
        Հին ու բազմափորձ աստղագնացիս,
        Խաբելը բնավ այնքան էլ հեշտ չէ,
        Որքան թվում է։
        Ես տառապալից իմ փորձից գիտեմ,
        Որ խաբուսիկ են օտար սերերը՝
        Աստղերի նման.
        Մեծ ու շողշողուն թվացողներն ավելի փոքր են
        Ու հաճախ անլույս,
        Քան փոքրիկները,
        Որ իրականում հսկայական են...

        Դու՝ փոքրի՛կ ու մե՜ծ,
        Ինչպես իմ ու քո այս հայրենիքը,
        Դու ինքնավստահ ժպիտով լսիր
        Օտարսիրային այդ դեսպանատան
        Բոլո՜ր զանգերը.
        Թող զանգեն այնքա՛ն,
        Մինչև որ հոգնեն։
        Իսկ դու քայլ արա ու նստիր կողքիս
        Այս սենյակ կոչված անեզրության մեջ,
        Որտեղ բյուրավոր մումիաներ մանրիկ,
        Որոնք հայտնի են փոշի անունով,
        Անմահացել են
        Ա՛յն բազմակերպար գրքերի վրա,
        Որ իրենց դեմքով դարձած են դեպի պատը.
        Կարծես թե
        Պատժել են (ինչո՞ւ) երեխայի պես...

        Եվ բավական չէ՞ ինձ նայես այսպես՝
        Երեխայի պես պլշած հայացքով։
        Չե՞ս զգում արդյոք,
        Որ ապստամբած քո ձևերի տակ
        Մենակությունն է ճխլել ինքն իրեն,
        Հաճույքն է կտրել մազե կապերը իր զույգ թևերի
        Ու կամենում է
        Մտնել-գրավել մեր մարմինների դատարկ տեղերը,
        Մեր ամբողջությունն ասես դարձնելով նյարդի մի կտոր՝
        Կենտ աչքի ներքո մի ամենատես խոշորացույցի։
        Եվ այդ մի կտոր նյարդի թրթիռը
        Անցնում է հիմա... ո՜ղջ տիեզերքով...

        Իսկ, նայի՛ր, դրսում
        Մութն իրեն վրա նոր շերտ է քսում։
        Լույսը մի՛ վառիր.
        Բացված ծնկներիդ լուսամփոփային ճերմակությունն էլ
        Մեզ համար շա՜տ է։
        Ի՞նչ, հեռախոսն է զանգում։ Ամո՛թ քեզ,
        Որ դեռ կարող ես լսել զանգի ձայն։
        Խլացի՛ր։ Չքվե՛նք։
        Նյարդի թրթիռը
        Թո՛ղ կտրի անցնի անեզրությունը
        Ու ետ գա կրկին.
        Խոշորացույցի կենտ աչքը նրան մի՜շտ սպասում է..."
    },
    {
      "caption": "ՏԱՔՍԻՆԵՐԻ ՀԱՆԳՐՎԱՆՈՒՄ",
      "content": "Երբ լուսաբացն է լրտեսում ապակիները մեր խավար,
        Ու կիսամութն է խուզարկում անկյունները մեր տների,
        Դու երևի արթնանում ես՝
        Արևի հետ:

        Մեգն է մեկնում արձակուրդի:
        Հավաքարար քամու ձեռքով
        Ավելվում է գիշերային երազների կտորտանքը:
        Ժամանում է օրը՝ իբրև վերաքննիչ:
        Տարագրված տագնապներն են վերադառնում
        Ու ծեծում են արդարության փակ դռները...

        Իսկ դու ձեր փակ դռան ետև
        Ի՜նչ իմանամ ի՞նչ ես անում:
        Դու երևի նախ և առաջ լվացվում ես,
        Որ... թարմանա ողջ աշխարհը...
        Հետո մազերդ ես հարդարում,հավանաբար,
        Որ շփումից քո մազերի ու քո սանրի
        Առաջանա էլեկտրական հոսանք մի մեղմ,
        Եվ դրանից... բոլոր մարդիկ զգան սարսուռ
        Ու հաճելի փշաքաղվեն ամբողջ մաշկով...
        Հետո գուցե սուրճ ես խմում,
        Քո աչքերի՛ գույնն ունեցող
        Ու նու՛յնքան էլ այրող տաք սուրճ,
        Որ աշխարհի երակներով անվերջ շրջի
        Հոտը սրճի...
        Հետո արդեն փոխում ես դու զգեստը քո
        Ու դուրս ելնում,
        Որ... երբ անցնի ամբողջ մի դար,
        Դարավերջին
        Ինձ հանդիպես տաքսիների հանգրվանում
        Եվ աչքերիդ անմե՜ղ-անմե՜ղ մեղմեղանքով
        Ուշանալուդ համար, շիկնա՛ծ, չքմեղանաս՝
        Շշնջալով՝ «չնեղանա՜ս»:

        Չե՛մ նեղանում:
        Քշի՜ր, վարո՛րդ:
        Ու՞ր:
        Չգիտե՛մ:
        Քշի՜ր, վարո՛րդ:
        Արեգակը՝
        Շնիկի՞ պես, թե՞ բալիկի,
        Տանից ելել և ինչ-որ տեղ մոլորվել է:
        Գնանք գտնենք ու ետ բերենք:
        Քշի՜ր, վարո՛րդ..."
    },
    {
      "caption": "ՀԱՍԱՐԱԿ ՊԱՀԱՆՋ",
      "content": "Իմ ուզա՜ծը...

        Իմ ուզածը կարծում եք թե շատ մեծ բա՞ն է։
        Ես չե՛մ հայցում երջանկություն,
        Չէ՛.
        Տանջում է ինձ հասարա՜կ մի ցանկություն՝
        Պա՛րզ տեսնելու,
        Պա՛րզ տեսնելու ցանկությունը։

        Ա՜խ, տրվե՛ր ինձ պարզ տեսնելու
        Կարողությունն աստվածային...
        Եվ ո՛չ միայն խավարի մեջ պարզ տեսնելու,
        Այլ մինչև իսկ կրքի պահին
        Պա՜րզ տեսնելու ա՛յն ստվերը,
        Որ հինավուրց արևային ժամացույցի սլաքի պես
        Պիտի նշի ժամանակը մեր հոգեկան՝
        Այնշտայնին հաստատելով կամ հերքելով։
        Պա՜րզ տեսնելու, ինչպես մե՛ր իսկ,
        Այդպես նաև Երկրագնդի ընդերքներում
        Մեր ու նրա ա՛յն մարմանջը,
        Անանցնելի ա՛յն հին քորը,
        Եվ ա՛յն եռքը անտանելի,
        Որ տանջում է մեզ ու նրան,
        Տանջում սաստի՜կ՝
        Ստիպելով անվերջ քսվել ու քսմսվել
        Մեր սեփական առաստաղին
        Ու երբեմն էլ նու՛յնիսկ ծակել առաստաղը...
        Պա՛րզ տեսնելու
        Հրահեղուկ այդ մարմաջը-եռքը-քորը,
        Ինչպես որ մենք տեսնում ենք պարզ
        Խլուրդների խուլ խլիրտը
        Ա՛յն խաղալիք - բլուրների ծանոթ տեսքով,
        Որ վերև են մղում սրանք հողի տակից...

        Բայց ո՞վ կտա ինձ այսքան բան՝ մե՛կ կոպեկով:
        Չէ՜, տալիս եմ
        Մի հասարա՜կ բանի համար՝
        Իմ բովանդա՛կ կարողությունն ու կայքը ես
        Պա՛րզ տեսնելու գեթ այն բանուկ ճանապարհը,
        Որով քայլում ենք բոլորըս՝
        Չիմանալով, թե մինչև ո՞ւր,
        Ինչի՞ համար
        Եվ արդյոք ի՞նչ նպատակով...

        Պատասխանիր ինձ գոնե դո՛ւ, ի՜մ սիրելի.
        Պա՞րզ է արդյոք գեթ մեր սիրո ճանապարհը։
        Ու՞ր ենք գնում։
        Ու՞ր կհասնենք։
        Արժի՞ գնալ։

        Դու լսու՞մ ես.
        Ծտերն ասես ո՛չ թե երգում,
        Այլ ... «ի՞նչ... ի՞նչ» են ճչում անվերջ
        Եվ դրանով պատառոտում երկնի մովը,
        Իսկ լորերն էլ ո՛չ թե երգում,
        Այլ «չէ՛... չէ՛»-ի իրենց մեխն են մխում անվերջ
        Այդ կապույտի պատռվածքում։

        Ես նրանցից որի՞ն լսեմ։
        Ի՛նձ չես խղճում՝ խղճա նրա՛նց.
        Պատասխանի՜ր..."
    },
    {
      "caption": "ՓԱԿԻՐ ԱՉՔԵՐԴ",
      "content": "Պատահում է և... շա՛տ հաճախ,
        Մարդ մտովին կրակում է իրեն վրա՝
        Հստակ ջրի կամ հայելու,
        Ինչ-որ մեկի աչքերի մեջ արտացոլված իր պատկերին,
        Եվ տեղն ու տեղն սպանվում է:
        Բայց մնում է նրա երկրորդ օրինակը՝
        Ինքն է մնում - մնում ենք մենք։

        Եվ ինքներըս առանց ողբի մեզ թաղելով՝
        Սկսում ենք ապրել նորից
        Նախ՝ բուսական-կենդանական,
        Իսկ բյուրավոր դարեր հետո՝
        Նաև մարդու կյանքով ծանր ու դժվարին։
        Եվ տևում է այս ամենը
        Անծայրածիր մի պահ գուցե,
        Գուցե շաբաթ մի անսահման
        Կամ թերևըս մի կարճ տարի...

        Տե՜ր իմ աստված, դու լա՛վ գիտես,
        Թե ես քանի՜-քանի՜ անգամ
        Այս սրախիճ - տատասկապատ ճանապարհը
        Կրկընել եմ ոտաբոբիկ։
        Եվ հոգնե՛լ եմ,
        Շա՜տ եմ հոգնել
        Թե՛ ինքըս ինձ սպանելուց,
        Թե՛, առավել, վերապրելուց...
        Եվ կարիք կա՞,
        Որ ես նորից նու՛յնը փորձեմ՝
        Այս անգամ էլ ինքս ինձ վրա կրակելով
        Ա՛յս աղջըկա աչքերի մեջ։

        . . . . . . . . . . . . . . . . . . .

        Փակի՛ր աչքերդ, սիրելի՜ս.
        Սարսափով եմ ես մտածում,
        Որ կարող է այս անգամ էլ ե՛ս չսպանվեմ,
        Այլ... ավիրեմ քո՛ աչքերը...

        Փակի՜ր աչքերըդ, սիրելի՛ս..."
    },
    {
      "caption": "ԿԵՂԾ ԱՆՑԱԹՂԹՈՎ",
      "content": "Հմայիչ, որպես անծանոթուհի,
        Քայլում է կրկին գարունն աշխարհով...

        Դո՛ւ՝ իմ երեկվա անծանոթուհի՜,
        Իմ մտատիպա՜ր ու մտապատկե՛ր,
        Հիմա` ստացած մարմին ու անուն,
        Անծանոթուհու քո հին հմայքից
        Բա՛ն չկորցըրած
        Ու դեռ վերցըրած
        Հարազատության տաքությունն ամբողջ...
        Ու ե՛ս՝ պատրա՜նքը քո մշտադարձիկ,
        Ու ե՛ս՝ գիշերվա հաճախա՛նքը քո,
        Ու ե՛ս՝ փետուրե ասե՛ղը բարձիդ,-
        Քայլում ենք հիմա մեկտեղ-թևանցուկ.
        Դու այս գարնա՛ն հետ,
        Իսկ ես էլ՝ քե՛զ հետ,
        Քայլում ենք հիմա այսպես երեքով,
        Եվ չի՜ խանգարում երրորդը բնավ...

        Դեռ մեր քաղաքում փողոցներ կան նեղ
        Եվ այնպե՛ս ոլոր,
        Այնպե՛ս ծուռումուռ,
        Ասես չորացած գետի հուն լինեն:
        Եվ գարունն այնտեղ,
        Այլ փողոցների համեմատությամբ,
        Ուշանում է քիչ:
        Եվ հիմա այնտեղ
        Կիսով չորացած ցեխ է դեռ:
        Գնա՛նք.
        Ոտնահետքերըդ թող տպված մնան
        Նրանց գորշ դեմքին՝
        Լուսազդի նման...

        Եվ մանուկներ կան մանկական այգում,
        Որ համոզված են, թե իրենց մի օր
        Հենց այս վարարած գետից են բռնել:
        Գնա՛նք ու մտնենք աշխարհը նրանց:
        Կընդունե՜ն իսկույն.
        Նրանց աշխարհում
        Անցաթուղթ հարցնող պահակներ չկա՜ն...

        Եվ չմոռանանք և պահակներին:
        Գիշերը նրանք՝
        Մեծ մասամբ ծերեր
        (Լացըդ չի՞ գալիս... կո՛ւլ տուր ինձ նման),
        Մրսած մատներով կրակ են վառում,
        Որ... ցուրտ խորովե՜ն-եփե՜ն-տապակե՜ն
        Ու տան... ո՞ւմ... բախտի՛ն.
        Թող բկի՛ն մնա...

        Եվ մ՛ի ամաչիր,
        Մ՛ի քաշվիր բնավ,
        Եթե այդպիսի մի խարույկի շուրջ
        Անծանոթ մարդկանց հավաքված տեսնենք:
        Դու չե՞ս նկատել, որ կրակը միշտ
        Իր շուրջ հավաքված անծանոթ մարդկանց
        Ծանոթացնում է - հարազատացնում՝
        Երևի նրանց ներանձավի մեջ վերարթնացնելով
        Իրենց դարավոր անցյալի հուշը...

        Բայց բավական է, սիրելի՛ս, ո՜ւշ է:
        Մեծերի աշխարհն անչափ է հեռու
        Երեխաների ազատ աշխարհից.
        Հենց մերո՛նք մեզնից անցաթուղթ կուզեն՝
        «Ու՞ր էիր» հարցով:
        Մի սուտ անցաթուղթ կեղծելով՝
        Գնա՛նք,
        Սիրելի՜ս, ուշ է..."
    },
    {
      "caption": "ՓՐԿԱՐԱՐ ԹՎԱԲԱՆՈՒԹՅՈՒՆ",
      "content": "Մեզ բաժանող ձիգ ժամերը
        Ես կարող եմ արդեն հաշվել
        Կարճ համրանքով քո մատների,
        Որ ես պիտի բռնեմ շուտով
        Ու փնջելով սեղմած պահեմ՝
        Էլեկտրական լարի նման:
        Չվախենա՜ս իմ ցնցումից.
        Էլեկտրական այդ հոսանքից ո՛չ թե մեռնում,
        Այլ հարություն կրկին առնում,
        Հոգեդարձվում-վերապրում են...

        Իսկ դու գուցե բնավ էլ ինձ չես սպասում
        Կամ սպասել - սպասում ես, որ լոկ ասես.
        «Ես հասկացա, որ այլևըս մենք չպիտի...»:
        Եվ ակամա ինձ դնում եմ ա՛յն դերի մեջ,
        Որ իմը չէ,
        Սակայն պիտի ճարահատյալ հիմա խաղամ
        Դատարկ բեմում...

        Բայց ես,
        Ում դու գուցե մտքով անվանում ես ՆԱԽԿԻՆ սիրած,
        Զգում եմ պարզ, թե ինչպես է փակվում լեզուս,
        Որովհետև... մարդը մարդ է հենց այնքանով,
        Որ մշտապես ելք է ճարում չընկճվելու
        Եվ չի ուզում կոչվել ՆԱԽԿԻՆ
        (Հասկանո՞ւմ ես.
        ՆԱԽԿԻՆ էլ մա՞րդ, տե՜ր իմ աստված)...
        Ու փակվում է, փակվում լեզուս
        Դռան նման ՆԱԽԿԻՆ մի տան,
        Որտեղ հիմա բնակվում են
        Ա՛յն հինավուրց ոգիները,
        Որոնց անգո գոյությունը զուր ենք ժխտում
        Եվ դրանով
        Է՛լ ավելի աղքատացնում մեր կյանքն աղքատ,
        Եվ դրանով օտարացնում ինքներըս մեզ...

        Ու փակվում է ՆԱԽԿԻՆ լեզուս՝
        Քո ԱՅՍՕՐՎԱ սրտի նման,
        Որտեղ, գիտե՛մ, բանտարկված է իմ ստվերը՝
        Իբրև ծանըր մի հանցագործ.
        Նա փորձել է քո սրտի մեջ անմահանալ,
        Իսկ դա, իրո՛ք, հավասար է մահափորձի,
        Որովհետև... նորությունն է հավատքը մեր:

        Դու մի՛ փորձիր արդարանալ,
        Հարկավոր չէ՜:
        Բայց երբ կանգնի
        Ամեն անգամ վերջալույսը քո հանդիման,
        Ու երբ կանգնի ՝ քրմուհո՛ւ պես,
        Հիշի՛ր,որ դու չե՜ս վերջանում,
        Որ դու պիտի վերսկսվես թեկուզ վա՛ղը:
        Բայց և հիշի՛ր, որ սկսվել՝
        Բնավ էլ չի նշանակում փոխել հավատ,
        Ինչպես նաև ուրացում չէ մոռացումը:
        Ուստի և մեր անջատումն էլ վերջնական չէ,
        Այլ անցողիկ.
        Մե՜կ էլ տեսար, դարե՛ր հետո,
        Մենք վերստին հանդիպեցինք՝
        Այս լճակի
        Կամ այն առվի ափին կանաչ,
        Ուր ծառերը պիտի պտկեն,
        Պիտի կրկին կապեն կոճակ,
        Ուր գորտերը, մեզ հետ մեկտեղ,
        Պիտի կրկին դասը սերտեն իրենց սիրո՝
        Ըստ աստղային այբուբենի:
        Կրկին գարնան հոտը քնկոտ
        Պիտի պառկի քո ռունգներում
        Եվ արթնացնի արյունը քո՝
        Ամբողջությունըդ հպելով
        Իմ արթնացած ամբողջության
        Եվ վերստին արծարծելով անծուխ հրդեհ:
        Ամենակուլ այդ հրդեհից մենք չենք այրվի՝
        Ազբեստի պես,
        Այլ արևից ստացածը կդարձընենք կրկին իրեն՝
        Մեր հինավուրց ու նորոգվող պարտքի դիմաց...

        Իսկ առայժըմ
        Ես հաշվում եմ մեզ բաժանող կարճ ժամերը
        Ձեռքերիդ ա՛յն տասը մատով,
        Որ ես պիտի բռնեմ շուտով
        Ու փնջելով սեղմած պահեմ՝
        Էլկտրական լարի նման:
        Չվախենա՜ս իմ ցնցումից,
        Եթե անգամ էլեկտրական այդ հոսանքը մահացու է.
        Էլեկտրահար մարդուն, գիտե՛ս, հողում թաղում
        Եվ դրանով հարություն են տալիս կրկին՝
        Չորս ժա՞մ հետո - չորս դա՞ր հետո,-
        Մեկ չէ՞ միթե..."
    },
    {
      "caption": "ԱՍՏԾՈՒ ՔԱՐՏՈՒՂԱՐԸ",
      "content": "Ձորակն ասես լինի մի նեղ թանաքաման,
        Ու նրա մեջ շեղ տնկված է հին ջրվեժը՝
        Այնպե՜ս նման փղոսկըրե գրչակոթի:
        Կողքին՝ մի դաշտ քառակուսի և գույնզգույն,
        Ասես մի մեծ նամականիշ, որ կնքված է
        Դեմի լեռան մեծ դրոշմով...

        Եթե բառերն էլի՛ բռնեն
        Իրենց նախկին իմաստների տեղը լքված,
        Եթե բայերն իրո՛ք դառնան գործողություն,
        Ածականներն իրոք դառնան հատկանիշներ շոշափելի,
        Ինչպես որ, տե՛ս, այս հին հողը
        Եվ քարքարոտ այս լեռները
        Հիմա կրկին՝
        Միջնորդությամբ ամառնացող արեգակի՝
        Իրենց նախկին - հրահեղուկ շեկ ջերմության
        Գեթ մի մասն են վերստանում,
        Եթե նաև ե՛ս մոռացած չլինեի
        Շատ հեռավոր նախնիներիս առողջ լեզուն,
        Որ ամեն բան կոչում էր միշտ իր անունով,
        Ուներ խոսքեր ոչ թե մաշված ու լպրծուն՝
        Ինչպես ողորկ գետաքարը,
        Այլ սրակող և արյունող՝
        Ինչպես ցասկոտ որձաքարի թարմ բեկորը...
        Ա՜խ, թե լինե՛ր,
        Այսպե՛ս լիներ,-
        Ես համարձակ կմեկնեի հիմա աջըս,
        Կխլեի փղոսկըրե այդ գրիչը,
        Թաթախելով
        Նեղլիկ ձորի շրջադարձող սահանքի մեջ՝
        Ճերմակ - փրփուր այդ թանաքով կգրեի,
        Թավ անտառի միատարած մուգ կանաչի լայնքի վրա,
        Կգրեի հին գրբացի՛ - կախարդի՜ պես,
        Կգրեի
        Հնամենի մի հմայի՛լ,
        Հուռու՛թք մի հին,
        Որ... չի՜ կարող չկատարվել։
        Ու... երկո՛ւ բառ կգրեի ընդամենը.
        «Տենչա՜մ զքեզ»:

        Կգրեի՜,
        Տեղն ու տեղն էլ կվառեի՛,
        Որ երկինքը
        Զոհի ծխի խաբկանքն զգար,
        Ու ծխայիր այդ տենչանքով նաև ի՛նքըդ...

        Այնժամ նորից գրչակոթը
        Կվերածվեր հին ջրվեժի,
        Թանաքամանն անմիջապես ձոր կդառնար,
        Դաշտ կդառնար նամականիշն իսկույնևեթ,
        Ու չէր լինի լեռը դրոշմ:
        Բայց բառե՜րը
        Կմնային նո՛ւյնքան սուրսայր ու սրակող,
        Հնչյունի տակ իմաստները չէի՛ն մեռնի,
        Ուստի ինքս էլ կդառնայի մի բանաստեղծ
        Կամ... հի՜ն աստծու նո՛ր քարտուղար..."
    }
  ]
}