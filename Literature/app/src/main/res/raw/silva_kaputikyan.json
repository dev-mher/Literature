{
  "file":"silva_kaputikyan",
  "author":"Սիլվա Կապուտիկյան",
  "about_short":"Սիլվա Կապուտիկյան\n1919-2006",
  "about":"Սիլվա (Սիրվարդ) Բարունակի Կապուտիկյան (հունվարի 5, 1919, Երևան - օգոստոսի 26, 2006, Երևան), հայ գրող ու բանաստեղծուհի, հասարակական գործիչ։
  Ծնվել է Երևանում, Վանից գաղթած ընտանիքում։ Սովորել է Երևանի Կրուպսկայայի անվան միջնակարգ դպրոցում։ 13 տարեկանում գրել է իր առաջին բանաստեղծությունը, որը տպագրվել է «Պիոներ կանչ» թերթում։ Նրա հայրը՝ Բարունակ Կապուտիկյանը, ազգային գործիչ էր, խմբագրիչ, որն սպանվեց 1920 թվականին։
  1936-1941 թվականներին սովորել է ԵՊՀ բանասիրական ֆակուլտետում, 1950 թվականին՝ Մոսկվայի Մաքսիմ Գորկու անվան գրականության ինստիտուտի բարձրագույն դասընթացներին։ 1945 թվականին լույս է տեսել «Օրերի հետ» բանաստեղծությունների առաջին ժողովածուն, այնուհետև հրատարակել է 60-70 գիրք` բանաստեղծություններ և արձակ` հայերեն, ռուսերեն, անգլերեն, վրացերեն, լիտվերեն, ուկրաիներեն, թուրքերեն և այլ լեզուներով:
  1952 թվականին «Իմ հարազատները» բանաստեղծությունների ժողովածուի համար արժանացել է ԽՍՀՄ, իսկ 1988 թվականին` ՀԽՍՀ Պետական մրցանակների: Նույն թվականին ստացել է նաև իտալական «Նոսիդիե» գրական մրցանակ: Ունի մանկական ստեղծագործությունների մոտ 40 հրատարակություն: 1962 թվականից եղել է Լիբանանի, Սիրիայի, Եգիպտոսի, Եթովպիայի, Ֆրանսիայի, ԱՄՆ-ի, Կանադայի, Հարավային Ամերիկայի, Գերմանիայի, Ավստրիայի, Իրանի, Երուսաղեմի սփյուռքահայ գաղթօջախներում և իր հիշողություններն այդ ամենի մասին ամփոփել է ուղեգրություններում, որոնցից բացառիկ են «Քարավանները դեռ քայլում են», «Խճանկար հոգու և քարտեզի գույներից», «Քարավանները հեռանում են», «Իմ կածանը աշխարհի ճանապարհներին» գրքերը:
  Կյանքի վերջին տարիներին մեծ աշխատանք է կատարել հրապարակագրության ոլորտում` «Իմ ժամանակը», «Չեմ կարող լռել», «Վերջին զանգ»: 1970 թվականին արժանացել է ՀԽՍՀ արվեստի վաստակավոր գործչի, 1980 թվականին` Վրաստանի մշակույթի վաստակավոր աշխատողի, ապա` Երևանի պատվավոր քաղաքացու կոչումներին: 1998 թվականին Քեմբրիջի միջազգային աշխարհագրական ինստիտուտի կողմից ստացել է «Տարվա կին» տիտղոսը: Պարգևատրվել է բազմաթիվ մեդալներով ու շքանշաններով: Եղել է Գրողների միության նախագահության անդամ, սփյուռքի հետ մշակութային կապերի կոմիտեի նախագահության անդամ, ՀՀ ԳԱԱ ակադեմիկոս, «Աշխարհի ժողովուրդների հոգևոր միասնության», Բնության և հասարակության մասին գիտությունների միջազգային ակադեմիաների անդամ: Ընտրվել է ՀԽՍՀ Գերագույն խորհրդի պատգամավոր: Մահացել է Երևանում, թաղված է Կոմիտասի անվան պանթեոնում: 2009 թվականին նրա ապրած տանը բացվել է բանաստեղծուհու տուն-թանգարանը:
  Կապուտիկյանը շատ է գրել հայրենիքի, հայոց լեզվի, հայ ժողովրդի ճակատագրի մասին։ Նրա գրական ձիրքը հանդես է եկել պատանեկան տարիներից, իսկ երիտասարդական տարիներից ձևավորվել է քաղացիական ուղղվածությունը։ Նա դարձավ իսկական խորհրդային գրողի կերպար՝ կրելով այդ տարիների կուսակցական գաղափարախոսության ամբողջ պատասխանատվությունը։ Կապուտիկյանի ստեղծագործությունները թարգմանվել են բազմաթիվ լեզուներով։ Ունի ռուսերեն ավելի քան 20 ժողովածու։
  Եղել է Հովհաննես Շիրազի առաջին կինը։ Նրանց որդին՝ Արա Շիրազը եղել է քանդակագործ, ՀՀ ժողովրդական նկարիչ (1941-2014 թվականներ)։",
  "list": [
    {
      "caption":"Խոսք իմ որդուն",
      "content":"Այս գարնան հետ, այս ծաղկունքի,
        Այս թռչնակի, այս առվակի,
        Հետն այս երգի ու զարթոնքի
        Բացվեց լեզո՜ւն իմ մանկիկի:
        ՈՒ թոթովեց բառ մի անգին
        Հայկյան լեզվից մեր սրբազան,
        Ասես մասունք հաղորդության
        Դիպավ մանկանս շրթունքին...
        - Լսի'ր, որդիս, պատգամ որպես
        Սիրող քո մոր խո՜սքը սրտանց,
        Այսօրվանից հանձնում եմ քեզ
        Հայոց լեզո՜ւն հազարագանձ:
        Կտրել է նա, հանց աստղալույս,
        Երկինքները ժամանակի,
        Շառաչել է խռովահույզ
        Սլացքի հետ հայկյան նետի,
        ՈՒ Մեսրոպի սուրբ հանճարով
        Դարձել է գիր ու մագաղաթ,
        Դարձել է հո՜ւյս, դարձել դրո՜շ,
        Պահել երթը մեր անաղարտ...
        Նրանո'վ է մրմրնջացել
        Հայ պանդուխտը վերքն իր սրտի,
        Նրանո'վ է որորտացել
        Կռվի երգն իմ ժողովրդի,
        Նրանո'վ է մայրս ջահել
        Ինձ օրորոց դրել մի օր,
        Հիմա եկել, քե՜զ է հասել
        Նրա կարկաչը դարավոր...
        Բա'ց շուրթերդ, խոսի՜ր, անգի'ն,
        Ժիր դայլայլի՜ր, ի'մ սիրասուն,
        Թող մանկանա' քո շուրթերին
        Մեր ալեհե՜ր հայոց լեզուն...
        Պահի'ր նրան բարձր ու վճիտ,
        Արարատի սուրբ ձյունի պես,
        Պահի'ր նրան սրտիդ մոտիկ,
        Քո պապերի աճյունի պես,
        ՈՒ ոսոխի զարկիցը սև
        Դու պաշտպանի'ր կրծքով նրան,
        Ինչպես մո՜րդ կպաշտպանես,
        Թե սո'ւր քաշեն մորդ վրան,
        ՈՒ տե'ս, որդիս, ո'ւր էլ լինես,
        Այս լուսնի տակ ո՜ւր էլ գնաս,
        Թե մո'րդ անգամ մտքիցդ հանես,
        Քո մա՜յր լեզուն չմոռանա'ս:"
  },
    {
      "caption":"Այն ո՞վ է ասում",
      "content":"Այն ո՞վ է ասում
        Որ Արարատը ձերն է ու ձերը.
        Անհեթեթ պատրա՜նք.
        Քարտեզն է ձերը,
        Քարտեզի վրա չափած-գծա՜ծը,
        Իսկ ինքը՝ լե´ռը...
        Նրա ընկալմամբ են, որ հավերժության խորհուրդ են առնում,
        Նրա պարուրող մշուշն ու ամպը
        Մեր ընկալմա՜մբ են Եղեգան փողի ծուխ ու բոց դառնում.
        Նրա ամեն մի անշունչ, անկենդան ավազահատը
        Մեր արյան կարմիր գնդիկների´ն են կենսահյութ տանում:
        Մոխի´րն է ձերը,
        Սարը բաղադրող կոշկոռը քարե.
        Մեզ համար գործող հրաբուխ է նա,
        Խառնարա՜ն ոգու,
        Որ դար ու դարեր
        Մեր ընդվզումի կրակն է ժայթքում
        Եվ բորբոքում մեր ցասու՜մը կենաց:
        Սառու՜յցն է ձերը,
        Սառը, անհաղորդ սառույցը դեղնած,
        Իսկ մեզ՝ բյուրավոր արեգակների
        Ներուժությու՜նն է անդուլ ճառագում նրա կողերից,
        Որ տաքացնում է մի որջ հողագունդ_
        Այդ հողագնդին փռված-ծվարած մեր բեկորները:
        Օ՜, սուրբ առասպել Արա արքայի,
        Մեր էությունը ցոլացնող պատում,
        Մեր փնտրումի գյու՜տ,_
        Որ երեսուն դար ու դեռ ավելին
        Սոսկ հոլովեցին ու չհասկացան
        Բոլոր հին ու նոր Շամիրամները,_
        Մարմի´նն է ձեը
        Արա արքաի-Արարատ լեռան,
        Սպանված, մեռած մարմի՜նը միայն,
        Որը չե´ն կարող, չե´ն կենդանացնի
        ձեր այլաբարբառ հարալեզները...
        Մեը՝ հոգի´ն է.
        Սերնդ է-սերունդ անշեջ թևածնող,
        Վերջին շնչում իսկ՝ հազար կերպ առած նորի´ց պոռթկացող,
        Որ չես սպանի զենքով ու դիրքով,
        Չե´ս խլի երբեք գիր ու կնիքով
        Եվ սահմանների փշալարերով երբեք չե´ս բանտի
        Մերը՝ հոգի´ն է..."
    },
    {
      "caption":"Հայոց աշխարհ, հայոց երկիր, հայոց հող",
      "content":"Հայո՜ց աշխարհ, հայո´ց երկիր, հայո´ց հող,
        Լայն աշխարհում քո գրկի մե՜ջ ապրեմ թող:
        Դու ժայռակուռ մի ամրոց ես հնավանդ,
        Աշտարակներդ՝ Արագած ու Արարատ:
        Թող ես լինեմ աշտարակիդ աղավնին,
        Շուքդ մնա իմ ապավեն հովանին:
        Ո´ւր էլ թռչեմ, ինչ աշխա՜ր էլ թափառեմ,
        Նորից ե´տ գամ, քո տանիքու՜մ ծվարեմ:
        Ու թե մեռնեմ, քո գրկի մե´ջ մեռնեմ թող,
        Հայո՜ց աշխարհ, հայո´ց երկիր, հայո՜ց հող:"
    },
    {
      "caption":"Մտորումներ Ճանապարհի կեսին",
      "content":"Ինչքան տարիքս առաջ է գնում,
        Ինչքան անցնում են օրերս անփոյթ,
        Այնքան հոգուս մէջ ամէն ճեղք լցնում,
        Դո՜ւ ես թանձրանում , իմ հա´յ ժողովուրդ...
        Այնքան աւելի արմատակալում,
        խորքե՜րն է գնում սէրս դէպի քեզ,
        Այնքան աւելի խորքի´ց են այրւում
        Քո չար ու բարով եւ բախտո՜վ քո թէժ:
        Այն ո՞ր ջահելն է՝ կեանքով տարւելիս
        Հասկանում մօրը, թափանցում հոգին.
        Մօրդ, այդպէս էլ քո ժողովրդին
        Զգում ես խորունկ տարիքդ առնելիս:

        ...Երբ ես աչք բացի, իմ գլխի վերեւ
        Մի կարմիր, կարմիր դրօ՜շ էր բոցւում.
        Շողում էր վրաս մի նորոգ արեւ,
        Որ Հոկտեմբերեան արեւ էր կոչւում:
        Որբ էի թէեւ ու Ամերկոմից
        Մայրս բերում էր տականք ալիւրի,
        Բայց հօր փոխարէն գուրգուրում էր ինձ
        Ջահել մի երկիր՝ աղքատ ու բարի:
        Լցւած էր շուրջս մի մեծ աղմուկով,
        Նորի ստեղծման տենդով սխրալի,
        Մեծանում էի օրերի երգով,
        Պիօներական խօսք ու թմբուկով,
        Պա՜րզ էր ամէն ինչ ու հասկանալի:
        Ինձ համար կեանքը սկիզբ էր առնում
        Իմ ծնւած օրով, իմ ծնւած օրից,
        Ինձ համար կար լոկ երկու սահմանում,
        Բանւոր ու բուրժույ եւ ուրիշ ոչինչ.
        Բոլոր հին ու փակ դռների համար
        Ինձ այնքան հեշտ էր գտնել բանալի,
        Չկար ազգ ու ցեղ, փոքր ու մեծ չկար,
        Հաշտ էր իմ հոգին, ու հիացքով լի:
        ...
        Մեր անցեալ բախտի, դարաւո՜ր մորմոք
        Այդ ե՞րբ զարթնեցիր իմ երակներում
        Մագաղաթների փոշու հե՞տ արդեօք
        Դու թափանցեցիր իմ հոգու հեռուն.
        Պոկւած վիրաւոր մի աւերակի՜ց,
        Դու՝խեղւա´ծ խոյակ՝ սրտի՜ս ծանրացար,
        Թէ՝ քամւելով մեր արցունքոտ երգից՝
        Կաթ կաթ ծորացիր, մէջս ծո՜վ դարձար.
        Իմ խորքերի մէջ կայի՜ր երեւի,
        Դւինում թաղւած մի սափորի պէս.
        Եւ տարեցտարի նոր պեղումներից
        Բացւեցի՜ր ելա՜ր դու արեւերես...

        Ինձ համար կեանքը սկիքբ էր առնում
        Իմ ծնւած օրից, իմ ծնւած օրով,
        Եւ ես իմացայ, իմացայ խռով,
        Դրանից առաջ եղել աշխարհում
        Դարեր են եղել անցել աշխարհով...

        ...Եղել է մի հին, մի հաշտ ժողովուրդ,
        Ծւարած հողում իր բիբլիական
        Քարի´ց է քամել իր հացը աւուր
        Քարի´ն է տւել ձիրքերը իր բիւր
        Մեղմե՜լ մռայլը ժայռեղեն իր տան
        Եւ նւիրումով այրւող իր սրտի
        Կանգնել է վէմե´ր,սիւնե´ր, խոյակներ,
        Իր քաղաղաքներն ու շէնե՜րն է հիմնել,
        Իր Մեսրոպատառ գրերն է երկնել,
        Տաղերգել վասն սիրոյ ու վարդի,
        Հիւսել իր արդար վիպե՜րգը Դաւթի
        Եւ մի´շտ՝ իր հոգով, իր հին վիպերգով,
        Հանապազօրեայ խօսք ու աղօթքով՝
        Ապաւինելով ճերմակ իր աստծուն՝
        Խաղաղութի՜ւն է երազել անսուտ
        Աշխարհի´ն, իրե´ն եւ ամենեցո՜ւն...

        Եղել է մի հին, մե հաշտ ժողովուրդ,
        Սակայն եղել է աշխարհը անհաշտ՝
        Բախւել են կռւի ճամփաները մութ
        Նրա հեգ հողում ու ձեռքով անգութ
        Խաչի՜ են հանել հողը խաչապաշտ...
        Եղել է աւե´ր, աւա´ր, Աւարա՜յր.
        Ու Բիւզանդիոն ու Պարսի՜կ են եղել,
        Խորշակի նման փրծել են ցեղեր,
        Տրորե´լ, տիրե´լ, այրե՜լ վայրաբար,
        Ու երկտակ բեռը դրսի ու ներսի
        Հայ շինականին երկտա´կ է բեկել
        Թէ բարակեկ է հաստը երեսից,
        Բարակի հոգին, ա՜խ դուրս է եկել...

        Վերջին եղեռնի դու անվե՜րջ կսկիծ,
        Այդ ե՜բբ զարթնեցիր իմ երակներում,
        Վանեցի տատիս կարօտ աչքերի՞ց
        Եկար փռւեցիր դու իմ աչքերում:
        Ձգւելով մեր որբ հողերի՞ց արդեօք
        Ի´նձ փաթաթւեցիր, դու՝ փո՜ւշ ու մացառ,
        Թէ Կոմիտասըև զմռսւած մորմոք,
        Քեզ իր հետ բերեց, երբ որ տո՜ւն դարձաւ.
        Ինձ բաժի՞ն հանեց բեռիցն իր սուգի
        Հեգ Թէքէեանը՝ հոգնած մահերգու.
        Թէ տարուբերւող հայոց սփիւռքի
        Տե՜նդը խաթարեց խաղաղն իմ հոգու.
        Լեզո´ւն, մեր լեզո՜ն, իր վերջին շնչում,
        Պանդուխտի շուրթից կախւած հազիւհազ,
        Օգնութեան կանչով ինձ նա՞ է կանչում
        Այդպէս տագնապոտ այդպէս սրտամաշ...

        Ինձ համար կեանքը սկիզբ էր առնոռմ
        իմ ծնւած օրի´ց, իմ ծնւած օրո´վ,
        Եւ ես իմացա´յ, իմացա՜յ խռով,
        Դրանից առաջ եղե՜լ աշխարհում,
        Տասնըհինգ թի՜ւ է անցել աշխարհով...

        Օ՜, կիսալուսնով զմռած ու կնքած
        Վեցհարիւրամեայ գիշե՜ր օսմնեան,
        Խարխափում էր իմ ծողովուրդն անկար՝
        Իր հայրենիքում՝ ինքն օտարական,
        Եւ փորփրում էր իր հողն ու այգին
        Սեւը՝ ներս արած, սպիտակը՝ դուրս.
        Եւ իր սրտի մէջ, ինչպէս երդիկից
        Թոնիրին ընկած բարալիկ մի լոյս,
        Պահում էր յոյսը ու, թէև վախով,
        Բայց ստէպ-ստէպ Հիւսիս էր նայում.
        Եւ դրանից չէ՞ր, որ Ստանբոլում
        Թալկեաթն առաւել խոժոռւեց ոխով,
        Եւ համբուրելով այտը Զոհրապի՝
        Համբոյրով տւեց մահւան ահազանգ...

        Օ՜, գարնան ամիս ապրելու ապրիլ,
        Դու որ բերում ես ծաղիկներ ու կեանք,
        Ինչո՞ւ դու դարձար մահւան տարելից,
        Մահով մնացիր մեր պատմութիւնում...
        Ապրելո´ւ ապրիլ, ահա քո բոյրից
        Անթաղ դիերի գա՜ղջն է բարձրանում.
        Ձիւն -սառոյցները գարնան Եփրատի
        Մեր տաք արիւնի ջերմից են հալչում.
        Սրահար մանկան սեղմած իր կրծքին՝
        Խելագար մի մայր, փախչո՜ւմ է փախչո՜ւմ....
        Ապրելո´ւ ապրիլ, Արտամետի մէջ
        Թերթ-թերթ լալի՜ս է ծաղկած խնձորին.
        Ետեւից գցած հինգ որբուկներին՝
        Քայլո՜ւմ է տատս գաղթի երթի մէջ:
        Անջուր ճամփէքին ու Երեւանում
        Սայլը մեռե՜լ է անվերջ ժողովում.
        Ապրելու ապրի´լ, ինչո՞ւ է մեռնում
        արնան սպասող մի ողջ ժողովուրդ.
        արնան օրերին, օրը ցերեկով,
        Աշխարհին ի տես, աչքի տա՜կ աստծու...
        Ով արդարութի´ն, ես թքել եմ քո...

        Բայց կանգնի´ր, կանգնի´ր, կարկամի՜ր լեզու,
        Ո´չ, ես չե՜մ ծնւել անէծքի համար,
        Ես միշտ բարեկամ խօսքի՜ եմ սովոր.
        Ես մանուկ օրից հաւատով, սիրով
        Զնգուն երգել եմ «Ինտենացիոնալ»...
        Եւ միթ՞է հիմա ե´ս էլ յիրաւի
        Շուրթերս պիտի անէծքով պղծեմ,
        Արաքսից այն կողմ կանգնած հովիվին
        Սեւ ատելութեամբ հայացքս գցեմ.
        Թողնեմ որ հտպիտ մի ենիչերի
        Տասնըհինգ թւին բարձրացրած սրով
        Ինձ նոյնպէս յաղթի՝ թունաւորելով
        Ոխո´վ, նղովքո´վ, մոլուցքով վայրի.
        Եւ ես՝ կորցրած լոյսը իմ հոգու՝
        Մոլեգնած կոչեմ մահ ու վրէժի,---
        Էլ ինչո՞ւ համար յանուն այդ լոյսի,
        Մեր Շահումեանը գնաց մեռնելու.
        Էլ ինչո՞ւ աչքը կարմիր դրօշին՝
        Հանգչող Տէրեանը շշնջաց «յարեա՜ւ»...

        Ուրեմն ինչպէ՞ս, հեղեղներն արեան՝
        Թողնել որ ծածկի մոռացման փոշին՝
        Խլացնե՞լ սիրտը որ էլ չլսւեն
        Վրդով ձայները խորքերից յառնած.
        Փակե՞լ աչքերը, չզգա՞լ, չնդւզե՞լ,
        Մոռանալո՞ւ տալ, անգամ մոռանա՞լ.

        Ո´չ, ի´մ ժողովուրդ, դու շա՜տ ես տեսել,
        Դոը պիտի յիշե´ս, ապրելու համար...

        Դու պիտի առնե´ս վրէժդ անհուն,
        Պիտի խաղաղես հոգին քո խռով.
        Բայց ո´չ արեան դէմ կոչելով արիւն
        Եւ մահի դիմաց մա՜հ սերմանելով...
        Ո´չ, ի՜մ լուսաւոր, դու օր այն պահին
        Երբ ընկած էիր տմարդ հարւածից,
        Երբ թւում էր թէ աչքերդ մթին
        Էլ չե՜ն պարզւելու թոյնից ու մաղձից,
        Քո մէջ ուժ գտար պայծա՜ռ նայելու
        Մարդկա´նց, ազդերի´ն, զարթնո´ղ աշխարհին.
        Եւ խոցւած ձեռքով զինագրւելու
        Եղբայրութեան նոր գաղափարներին.
        Դու որ մեծերիդ մահը քո հոգում՝
        Դեռ սուգերի մէջ՝ Չարե´նց ծնեցիր,
        Ու ողջակիզւող սիրտդ նետեցիր
        Կարմիր գալիքի հրի՜ն բորբոքուն,
        Որ այդ բոցերում, զտւա´ծ, նորոգւա´ծ
        Նորի՜ց ժայթքեցիր եղեգան փողից,---

        Ո՜չ, ուրի´շ է քո հատուցման ուղին.
        Քեզ, կեա՜նքի ուրիշ ճամփայ է տրւած...

        Դու պիտի վրէժ առնես ապրելո´վ,
        Ապրելով յամա´ռ, հազարապատի´կ,
        Աւերումի տեղ, քո ստեղծելո´վ.
        Աւեր Վանի դէմ, քո Երեւանո´վ.
        Աքսորների դէմ՝ խուլ անապատից
        Նորից տուն դարձող քո քարաւանո´վ
        Դու պիտի ապրես այսպէ´ս, սրանո՜վ:

        Շէնիքի հանդում մորթւած որբի տեղ՝
        Աշնակցի հարսի տասնըչորս որդո´վ,
        Մշոյ դաշտի մէջ սեւցած խոփի տեղ՝
        Քո տրակտորո՜վ, քո ծուփ-ծուփ արտո´վ,
        Մարութայ սարի մարած բոցի տեղ՝
        Եոթն աշխա՜րհ ծնող՝ քո յօթ կայանով,
        Տաթե՜ւի կուրցա´ծ դպրանոցի տեղ
        Բիւր ակնով նայող քո Բիւրականո´վ
        Հայոց արցունքաշ «կռոնկի՜» տեղակ
        Սարէ-սար փռւած սեւ սուգի՜ տեզակ
        Յախո´ւռն, կենսայո´րդ, սիրտը թո՜ւնդ հանող,
        Հանճարիդ լոյսը աշխարհին տանող
        Քո սէգ Սարեանո´վ,
        Խաչատրեանո´վ,---
        Դու պիտի ապրես այսպէ´ս, սրանո´վ:

        Ոխի, մոլուցքի, մշուշի դիմաց՝
        Քո սիրող, փարող, երազող սրտո´վ.
        Դաւի, արշաւի, բիրտ ուժի դիմաց՝
        Ազնիվ դաշինքի քո հին կարօտով.
        Օտարականի պիտակի դիմաց՝
        Օտարի դատին իր կեանքո´վ կանգնած,
        Շիտա՜կ, շողշողո՜ւն քո Մանուշեանով,
        Դու պիտի ապրես այսպէ´ս, սրանո´վ:

        Պատմութեան երթում՝ անդուլ, հանապազ
        Առաջինների շարքո՜ւմ քայլելով,
        Պատմութեան հանդէպ՝ երեսդ միշտ պարզ՝
        Քո ողջ էութեամբ նորի´ն փարւելով,---
        Քո մաքառելո´վ,
        Քո հաւատալո´վ,
        Դու ի՜մ ժողովուրդ, դու ապրե´լ ես, կա՜ս,
        Այսպէ´ս ապրելով...

        Թող որ օրերս՝ իմ ճամբակէսին
        Ծանրանան այսպէս խոհով ու խոկով,
        Թող որ ալիքւի՜ իմ ողորկ հոգին
        Քո անցեալ ցաւով, քո դժւար բախտով,
        Ու վարդագոյնին քո Երեւանեան
        Մերթ ստւեր ընկնի՜ քո Արարատից,
        Արեւ օրերիս անձրե´ւ կաթկթի,
        Ծիածանիս մէջ ամպերը մնա´ն,---
        Դու՝ աներջանիկ, բայց մեծ սիրոյ պէս,
        Դու ուրախ ժամիս՝ մորմո՜ք մշտակէզ,
        Հոգուս պարապը, ափէ-ափ լցնող,---
        Դո´ւ տխուր ժամիս՝ բերկրանք մշտաշող,
        Ինձ հարստացնո´ղ, ինձ ազնւացնո´ղ
        Եւ ինձ հաստատող դու միա՜կ իմ «ես»,---
        Եթէ լցւած եմ՝ լցւած եմ քեզնով:

        Թող որ փոխարէն գոռ մի անցեալի
        Թագով ու թախտով, զօրով ու զօրքով,
        Դու թողել ես ինձ՝ այրո՜ղ, բորբոքո՜ղ
        Հայոց պատմութիւն՝ աղէտներով լի,---
        Բայց դրա դիմաց ինձ տւել ես դու
        Քո վերապրումի բերկրանբն անսպառ.
        Բերկրանքն՝ ամէն մի նոր քարիդ համար
        Կրկնակի´ խինդով ուրախանալու.
        Բերկրանքն՝ աշխարհը զգալու խորքի՜ց
        Եւ հասկանալու ամէն ինչ խորո´ւնկ.
        Ժիր մանուկիդ մէջ՝ բացի մանուկից
        Տեսնելու կեանքդ յաւերժող խորհուրդ.
        Պարզ կոնեակիդ մէջ՝ հողերին ուրիշ
        Հողիդ կորովը համբաւող աւի՜շ,
        Ձեռքսեղմումի մէջ այլազգի հիւրիդ՝
        Եղբայրութեան տօն ու խորհրդանի՜շ,---
        Դու եղբայրութեան սեղանի կողքին
        Դարիդ նոր խօսքը քո լեզւո´վ ասող
        Դարիդ նոր բախտը քո բախտո´վ կիսող
        Քո Արագածից հրթիռ ու երկինք
        Սեւ բիբլիական քո աչքով տեսնող
        Դարիր չյոգնած որոնո՜ղ հոգի
        Ես ժառանգո՜րդըդ քո երգ ու վէրքի
        Եթէ հպարտ եմ, հպարտ եմ քեզն՜վ:

        Հպա՜րտ եմ որ դու քարտէզի վրայ
        Քո արիւնով ես մերւած կարմիրին,
        Որ զաւակներիդ վերջին ընտրանին
        Մի վերջին անգամ զոհեցիր նրա՜ն
        Որ արիւն տալով, արիւն առնելով
        Նորոգւո՜ւմ ես դու՝ խառնւած նորին.
        Թէ զօրանում է ուրիշը տարո´վ,
        Դու զօրանում ես ժամո´վ օր-օրի´ն.
        Այդպէս մահւան դուռն հասած ու դարձած
        Տկար կազմւա՜ցքն է բուռ ապաքինւում.
        Դու հազար ձեռքով ապրելուն կառչած
        Հազար տեզերից կեանքո՜վ ես լցւում.
        Ո´չ, չե՜մ հաւատում, այս երկնքի տակ
        Քո հին երակին չկա´յ սպառում,---
        Ես բարակ մի թել հիւսւածքում քո տաք,
        Եթէ ապրում եմ, քեզնով եմ ապրում...
        Քեզնով եմ ապրում,
        Եւ ես բանաստեղծ,
        Օրհնում եմ բախտս յետին այս երգով,
        Որ աշխարհի մէջ, երկնքի ներքոյ
        Աշխարհը թողած՝ ծնւել եմ այստե´ղ
        Ու որդի՜ն եմ քո..."
    },
    {
      "caption":"Հողը հայրենի",
      "content":"Ուղեկիցս ծերունի էր մի բարեդեմ.
        Կողքին երկու թոռներն էին թուխ ու սիրուն.
        Երբ իմացավ հայ եմ՝ դեմքի բարին արդեն
        Դարձավ մի տաք երջանկություն:
        Այնուհետեւ Մոսկվայից մինչ Երեվան
        Նա խոսում էր, ապա լսում, լսում սիրով՝
        Շաբաթներով ջրի կարոտ մարդու նման
        Հայերենը ըմբոշխնելով:

        Ոսկերիչ էր: Ադանացի:
        Ալիքները նրան Փարիզ էին նետել:
        Ապրում է լա´վ: Ոսկերիչի ոսկի՜ ձեռքեր,
        Ուր էլ լինեն՝ չեն ծանգոտի:
        Բայց ի՞նչ օգուտ,--- ծերը նայում է թոռներին,
        Ու ձայնի մեջ կարծես թե ծուխ է խտանում,
        Խորթանո՜ւմ են զաւակները, ձեռքից գնում,
        Թառամում է հայրենի բառը շուրթերին---
        Ինքը ծեր է , ոտքի մեկը՝ գերեզմանում,
        Դե´հ, այսօր կայ, վաղը չկա...
        Իրենից ետ, ո՜վ իմանա,
        Պիտի հիշե՞ն հայրենիքը ու հարենին...
        Դրա համար հավաքել է ուժերը ողջ
        Ու թոռներին Հայաստան է բերել այցի.
        Տեսնեն թսղ գեթ, ու ճանաչեն, ու թող զգա՜ն,
        Ու հող ունեն ու ժողովուրդ, լեզու ու տոհմ,
        Եւ հոգու մեջ, գեթ մի կանթե՜ղ պահեն դարձի...

        Ինքնաթիռը խրվեց գիրկը Հահաստանի,
        Խառնվեցին ամպ ու Սեվան.
        Հետո՜, հետո՜
        Մեր նրբազգաց երկինքն ահա
        Ամպի ճերմակ վարագույրը քաշեց մի կողմ,
        Որ Երեւանը երեւա´...
        Ծերուկն էլ չէր խոսում ինձ հետ: Շփոթահար՝
        Մեկ թոռներին մոտն էր տանում ու մեկ՝ թողնում,,
        Մեկ խոսակցում էր նրանց հետ, մեկ՝ մոռանում,
        Եւ ինքնասույզ՝ պատուհանին գամվում նորից:
        Իսկ թոռները, պատանեկան մի աշխույժով
        Այս ու այն կողմ էին վազում զվարթաձայն,
        Մեկ աջ, մեկ ձախ պատուհանին կպչում ուժով,
        Ֆրանսերեն կանչում իրար ու ցույց տալիս,---
        «Օ‘՜, Աղաղատ...
        Օ՜, Եղեւան...».
        Ֆրանսերե՜ն.
        Դո´ւ Հյուգոյի հրեղեն խոսք,
        Ու Վեռլենյան մարմանդ անձրեւ,
        Հնար լիներ, կնստեի՝ առավոտից մինչ երեկո,
        Կլսեի՜, դյութվածի պես, քաղցրահնչյուն բառերը քո,
        Որպես շղարշ երաժշտություն, որպես Ռավե՜լ...
        Ֆրանսերե՜ն.
        Ուրեմն ինչո՞ւ պատանեկան այս շուրթերից
        Քո բառերը այսպես խորունկ խոցում են ինձ,
        Եւ այլափոխ արտաբերումը Աղաղատ
        Թվում է ինձ գերյալ սարից մի աղաղակ,
        Մի խոր, մի նոր տագնապի կա՜նչ՝ գերյալ սարից,
        Ախ, այս անգամ առեվանգված քեզնով արդեն...

        Վարում արդեն Երեւանն էր՝
        Շառագունած արեգակից եւ իր քարից,
        Երազի մէջ երեվացող քաղաքի պես
        Անիրական եւ իրական...
        Եւ իջնում էր ինքնաթիռը, իջնում էր ցած՝
        Կարոտած ու տագնապալից,
        Զույգ վիթպարի թեւը բացած՝
        Պատրաստվելով իջնել, դիպչել, փարվե՜լ հողին...
        Իսկ ծերունի՜ն,
        Նա թոռներին ամուր գրկած,
        Դեռ պլլված պատուհանին՝
        Վա՜ր էր նայում լացակալած իր հայացքով,
        Հայացք չէր դա, այլ պաղատանք, կանչ ու մրմո՜ւնջ,
        Բոբիկ եկած ուխտավորի հույս ու աղոթք,
        Այլեւ պահա´նջ,
        Այլեւ բողո´ք,
        Հո´ղ հայրենի,
        Դու՝ Արշակի կերկեր լեզուն զորացնող շո՜ւնչ,
        Փռվի´ր, փռվի՜ր ոտքերի տակ այս հեգ մանկանց,
        Ու թող հանկարծ,
        Ավանդական նույն հրաշքո՜վ մեր հայրերի,
        Քեզ դիպչելով՝ խոսե´ն նրանց շուրթերը մունջ
        Հայերենով մի արքենի,
        Հո´ղ հայրենի..."
    },
    {
      "caption":"Մոխրագույն աչքեր",
      "content":"Ինձ չի տվել հողը հայոց
        Հնոց գեղերը հայուհու,
        Ոչ սեգ հասակ, ոչ հուր հայացք,
        Ոչ հյուսքերի բոցեր հլու.
        Պարգեւել է նա ինձ խորունկ
        Զույգ մոխրագույն աչքեր միայն
        Լցված մոխրով իրդարերի,
        Խորքում՝ անթեղը ներշնչման...
        Հայկական աչքեր
        Ու'ր էլ լինենք, ինչ դեմքի վրա՝
        Խորշոմած մի մոր, թե մանկան մի թուխ,
        Հոգնած հարսների դեմքին արեւհար,
        Հայկակա'ն աչքեր, գեղեցի՜կ եք դուք:
        Դուք, տեսած այդքան լաց ու արհավիրք,
        Ինչպե՞ս կարեցաք դարերից այն հին
        Մնալ այսքան մե՜ղմ, այսքան գեղեցի՜կ,
        Այսքան գեղեցի'կ նայել աշխարհին..."
    },
    {
      "caption":"Մեր սերը",
      "content":"Հայաստա՛ն աշխարհ,
        Դու մե՛րը եղար ու մերը չեղա՜ր,
        Դրա համար էլ մենք քեզ սիրեցինք սիրահարի՝ պես ...
        Դու մե՛րը եղար,
        Ինչպես որ մերն է մեր երակներում հոսող արյունը,
        Եվ մերը չեղար,
        Ինչպես մերը չէ Վարագա սարի արեւածագը,
        Սասնա անտառին իջնող մանանան,
        Մշո դաշտերը շոյող սոսափը ...
        Դու մոտի՛կ եղար՝
        Սրտիդ տրոփը մեր կոշտ ձեռքերին հաղորդելու՜ չափ,
        Եվ հեռու եղար՝
        Սահմանից այն կողմ
        Անիի կարմիր ավերակներից մեզ երեւացող
        Մայր տաճարի՜ պես:
        Դու տաք հո՜ղ եղար՝
        Մեր պիրկ խոփերի տենչանքին հլու,
        Մեր գգվանքներից ծլարձակող հո՜ղ,
        Եվ միրաժ եղար
        Կապույտ, անշոշափ ու անբռնելի,
        Մենք՝ անվերջ հասնո՛ղ,
        Իսկ դու՝ հեռացո՛ղ, անվերջ հեռացո՜ղ...
        Հայաստա՛ն աշխարհ,
        Դու այդպե՛ս եղար,
        Եվ դրա համար մենք քեզ սիրեցինք
        Ո՛չ հարազատի հանդարտիկ սիրով,
        Այլ՝ սիրածի՛ պես, սիրահարի՜ պես.
        Ցավո՛տ, ցավախա՜ռն
        Երազով, լույսով, երգող տխրությամբ,
        Մերթ խռովելով,
        Մերթ հաշտվելով,
        Քո գրկո՛ւմ անգամ՝ քեզ կարոտելո՛վ,
        Քեզ կորցնելու ահից՝ տագնապա՛ծ,
        Քեզ ունենալու խինդից՝ երջանի՜կ,
        Եվ բախտիդ համար անվերջ, ամեն պահ մեռնել-ապրելո՜վ...
        Հայաստա՜ն աշխարհ..."
    },
    {
      "caption":"Աբովյան փողոց",
      "content":"Մի պայծառ ճամփա, մի զվարթ փողոց -
        Շուրթին անունը մեր Աբովյանի,
        Ձգվում է, պրվում - ծառով, ծիծաղով
        Կանաչ սրտի մեջ մեր Երևանի:
        Բացվել են ուրիշ շքեղ փողոցներ,
        ՈՒ սերունդներ են եկել ու անցել,
        Բայծ նա ինչպես հին ու առաջին սեր
        Նորից ամենից թանկն է մնացել:
        Տխրում է հոգին - իր գիրկն ենք գնում,
        Երբ ուրախ ենք մենք այնտեղ ենք կրկին
        Երբ մտերմի է սիրտը որոնում
        Այնտեղ է գտնում իր որոնածին:
        ՈՒ երբ մտնում է մեր միտքը բարի
        Հայոց հինավուրց բախտի մռայլով
        Մեզ սփոփում է նրա մայթերի
        Կենդանությունը, աշխույժը խռով:
        Ասես երակն է աշխարհի հայոց
        Որ բաբախում է հավերժ կենդանի
        Մի պայծառ ճամփա, մի զվարթ փողոց
        Շուրթին - անունը մեր Աբովյանի..."
    },
    {
      "caption":"Էրվում եմ, էրվում",
      "content":"Ես նրան տեսա իր մոլեգնության գերագույն պահին.
        Հևիհև ռիտմից դեմքը փոխված եր - այլայլված, դեղնած.
        Ականջը դոփող եղանակի տակ մի անմարդկային
        Ծըռմըռվում էր նա:
        Իսկ երբ ցավագար պատեֆոնն արդեն մարեց շընչաբեկ,
        Դեռ քրտնաթաթախ երգապնակը ես ձերքս առա,
        Երգապնակը... Նրա երեսին տնաբույս մի ձերք
        Խև րոք-ն-րոլլի ձայնագրություն եր կպցրել բարակ:
        Տաղանդի տակից մեր գրերն եին մանրիկ երևում,
        Մեր երգն եր այնտեղ - \"Էրվում եմ, Էրվում\"...
        Մթնեցին ասես աչքերս հանկարծ,
        Սեղմվեց հոգիս վիրավորանքից, զայրույթից, ցավից,
        Թվաց, որ այստեղ, այս սենյակներում
        Իմ Կոմիտասը - հրից ու սրիծ հազիվ փրկված
        Մի երրորդ անգամ մեռնում ե ցավից...
        Դ՛ու, երիտասարդ,
        Դու, որ նշաձև սև աչկեր ունես և ունքեր կեռման,
        Որ գեղեցիկ ես Արայի նման,
        Խորհել ես արդյոք, թե ինչքան էր պետք քո հին հայրերին
        Զոհաբերություն, ոգի և գորով,
        Որ մեր այդ երգը - Գողթան գուսանի դողդոջ շուրթերից
        Դժվար դարերի թոհուբոհերին
        Թոկար ու հասներ ճարտարարվեստի դարին այս նորոգ
        ՈՒ դարնար խոսուն մի երգապընակ...
        Եվ հիմա, հիմա դու հեշտ ու հանգիստ, անտարբեր սրտով
        Խեղդել ես նրան ցելուլոիդի լպրծուն շերտով,
        Տրորել խենել այդ երաժշտության սմբակների տակ...
        Ոչ, կանգնիր, կանգնիր,
        Մի թողնիր, որ մեղք այդ ալիքներ կեսգիշերային -
        Օվկիանոսների այն ափից եկած,
        Քեզ - քաշած իրենց ալեպտույտում - պոկեն քո ծառից,
        Եվ դու - ճյուղի պես մի հողմահալած -
        Անտուն, անարմատ հացես աշխարհով,
        Չորանաս, ընկնես հերու մի հողում:
        Մի թողնիր, որ այն, ինչ որ դարերում
        Թշնամին անել ջարդով ու սրով,
        Առվի խոսքերի փաղաքուշ փայլով,
        Ժըպիտով սիրուն,
        Երգով, համբույրով ու գուրգուրելով...
        Պոկիր, շուտ պոկիր երգապնակից
        Կրակե շապիկն այդ կանաչավուն.
        Լըսում ես, օտար ըաղանթի տակից
        Հարազատ մի ձայն կանչում ե ծավով,--
        \"Էրվում եմ, Էրվում\"..."
    },
    {
      "caption":"Երգ մեր քարերի մասին",
      "content":"Սև են եղել ու մութ մեր շենքերը դարեր:
        Մեր վանքերը խոհուն, տաճարները համակ,
        Օ՜, սևագո՜ւյն քարեր, օ՜ սևավո՜ր քարեր.
        Սուգերով լի քարեր ու սևաքանդակ:
        Ավերների միջին, արյունների միջին,
        Երբ կերտել ենք համառ ու փնտրել ձեզ,
        Դուք եք եղել թարգման մեր սևակնած սրտին.
        Դուք եք եղել հարմար բախտին մեր սև:
        Օ, խաչքարեր տխուր՝ շիրիմներին քաշված
        Դուք ծնկաչոք հայի աղոթքներից մաշված,
        Դուք մումերի մրից սև՜ կրկնակի:
        Մինչ խորքերում հողի քարեր կային վառման,
        Քարեր կային զվարթ, հազարագույն,
        Մոզիրներում թաղված անթեղների նման,
        Սրտերի մեջ փակված հույսի հանգույն...
        Օ՜, ծիրանի՜ քարեր, է՛, վարդագո՜ւյն քարեր,
        Յասքամանի՜ քարեր, ծաղիկների,
        Դուք՝ խնդություն, պահված հողերի տակ դարեր,
        Դուք՝ գետնի տակ սանձած կար՜տ կյանքի,
        Դուրս եք հորդել հիմա մեր դարավոր սրտից,
        ճեղքած մռայլը հին՝ եղել եք վեր,
        Սյուն- սյուն շատրվանել հողի խորունկ շերտից.
        Կամար- կամար շուքով ծիածանվել
        Ծաղիկների՜ գույնի, ծաղիկների՜ նման,
        Բարի ժպտում եք դուք լույսի՛ն, մարդո՛ւն,
        Ո՞ր հողի տակ ուրիշ կյանք ու գույն կա այսքան
        Դարերը հուն չգտած ուրախություն:
        Հավատում եմ հոգով բախտին ժողովրդիս,
        Նրա աստղը պիտի պայծառ փայլի այսպես,
        Այնքան խորո՜ւնկ նա նրա խինդը հորդի,
        Որ դուք իսպառ ելնեք արևերես:
        Որ դուք ձեր քարակոփ հայերենով անմեռ,
        Լլիվր ձայնո՛վ հաստեք հավերժը մեր կյանքի.
        Օ՜, ցիրանի՜ քարեր, է՛, վարդագո՜ւյն քարեր,
        Յասամանի քարեր, ձնծաղիկի..."
    },
    {
      "caption":"Արևի սերը",
      "content":"Ասում են ճերմակ լուսինն էլ մի օր
        Աղջիկ էր ջահել - վարսքով ոսկևոր
        Աղջիկ էր ջահել ու սիրով անհուն
        Սիրում եր հուրհեր Արև պատանուն
        Բայց դե Արևի սիրտը բարձրագահ
        Գերված էր սիրով Երկիր-աղջկա,
        Երկիր-աղջկա, որ կյանք էր անշեջ
        Որ հզոր հողի բույր ուներ իր մեջ...
        Մռայլվեց լուսնի ճակատը լուսե
        ՈՒ լույս մի գիշեր - արցունքը աչքին
        Թողեց նա բյուրեղ դղյակն իր անգին
        Եվ առած աստղանց զորքը անհամար,
        Բռնեց տիեզերքի ճամփաներն անծայր
        Որ գերի առնի Արև-սիրածին
        ՈՒ խլի Երկրի գրկից հողածին...
        ...ՈՒ օրեր անցան, անցան տարիներ,
        Ջահել լուսինը դարձավ ալեհեր,
        Ոսկի մազերին ցուրտ ձմեռ իջավ
        Դեմքը խորշոմեց, հայածքը շիջավ,
        Բայծ մինչև օրս էլ անքուն ու աննինջ -
        Առած աստղերի շքախումբը ջինջ -
        Մերժված կնոջ խանդով մոլեգին -
        Դեռ հետևում է նա արեգակին...
        Եվ երբ հուսահատ նա այգեբացին -
        Հավաքած աստղանց զորքերը կրկին -
        Գնում է նորից սերն ին փնտրելու
        Անամպ տիեզերքի ծայրերում հեռու,-
        Ելնում է Արև-տղան ամրակամ
        ՈՒ գրկում նորից Երկիր-աղջկան
        Երկիր աղջկան, որ կյանք է անշեջ
        Եվ հզոր հողի բույր ունի իր մեջ..."
    },
    {
      "caption":"Լսի՛ր, սիրելիս",
      "content":"Քեզ պիտի գաղտնիք բացեմ ես հիմա,
        Ես կգամ քեզ մոտ -
        Գուցե խենթացած սիրուց ու բախտից,
        Գուցե խստադեմ, մռայլ, ինչպես մահ,
        Մինչ ոսկորներս հոգնած աշխարհի
        Սևից ու ստից:
        Սակայն իմացիր,
        Երբեք ես չեմ գա քեզ մոտ դիմակով.
        Կգամ ինչպես կամ -
        Սիրիր, ինչպես կամ -
        Եվ, աղաչում եմ, դու էլ մի զուգվիր
        Լուսապսակով,
        Եղիր ինչպես կաս,
        Սիրիր ինչպես կաս.
        Քեզանից առաջ
        Ցամաքած, տրտում ջրհոր էր հոգիս,
        Դու եկար,
        Եվ ես լցված եմ մի ծովի նման,
        Բայց, աղաչում եմ,
        Շողում խոսքերով ինձ մի ամոքիր,
        Ատում եմ կեղծը -
        Ինձ իսկականն է հարկավոր միայն:
        Հրդեհ մի խաղա -
        Եթե կրակդ մարել է իրավ.
        Մի քաշվիր ցավից -
        Խաբվելու ցավը ավելի է մեծ.
        Ստից շնչահեղձ այս աշխաչի մեջ
        Արի գոնե մենք չխաբենք իրար...
        Ֆարիզա ՈՒնգարսինովա
        (տարգմ. Ս. Կապուտիկյան)"
    },
    {
      "caption":"Իրական պատկեր",
      "content":"Բարձրացնում եք Ձեր պարիսպը, նախագահ,
        Ես ի՞նչ ասեմ և Ձեր, և' իմ թարս բախտին,
        Դուրս եմ գալիս ես պատշգամբ և ահա
        Աչքս իսկույն դեմ է առնում պարսպին:
        Այս տանն ապրել, սակայն չեմ էլ նկատել,
        Որ իմ կողքին մեր Խորհուրդն էր Գերագույն,
        Գերագույնին ոչ սիրել եմ, ոչ ատել,
        Անտես, անշուք մի պատ էր մեր արանքում:
        Հիմա... Հիմա Ձեր նստավայրն է շքեղ,
        Դուք նախագահ մեր դեմոկրա՜տ պետության,
        Ամեն անգամ, երբ ժամանում եք այստեղ՝
        Խառնվում են ազդալույս ու ոստիկան:
        Դատարկվում է մեր հին նրբանցքը իսկույն,
        Դուք եք անցնում ավտոների շիք շարքով.
        Մոտ աղբարկղի մուրացկանը ընկրկում,
        Կանգնում ու Ձեզ ուղեկցու՜մ է հայացքով...
        Բարձրացնում եք Ձեր պարիսպը, նախագահ,
        Բայց դեռ հնուց իմաստուններն են ասում՝
        Ի'նչ էլ անենք, ահաբեկիչը կգա՝
        Նա մեր մեջն է, մեր հոգում է, մեր ներսում:
        Բարձրացնում եք Ձեր պարիսպը... Նույն պահին
        Մարդն է, մա'րդը աղբի արկղը քջջում:
        Նայում եմ ես այս անանուն պատկերին,
        Եվ Ձե՜զ համար, և ի՜նձ համար ամաչում..."
    },
    {
      "caption":"Դարձյալ ժողովրդիս",
      "content":"Ելնեմ, գնամ հեռո՜ւ, հեռո՜ւ,
        Հեռվի'ց նայեմ ու կարոտեմ,
        Հեռու հեռվում ինքս նորի'ց
        Քեզ արարեմ ու կարոտեմ:
        Շեն ու շքեղ աշխարհներում
        Դեմս ելնես՝ խեղճ ու մաքուր,
        Ետ գամ խոնարհ ու ծունկի՜ գամ
        Ժայռերիդ դեմ ու կարոտեմ:"
    },
    {
      "caption":"Երեկո",
      "content":"...Եվ գիտես, կգա, կիջնի երեկո,
        ՈՒ ցուրտ կլինի, կլինի մենակ,
        Իսկ այրված կյանքիդ մոխիրները տաք
        Ցրված կլինեն երկնքի ներքո:
        Ս.Կապուտիկյան
        Եվ ահա իջավ, իջավ երեկո,
        ՈՒ մենակ եմ ես, հիրավի, մենակ.
        Հեռու են ինձնից և որդի, և թոռ,
        Իմ տագնապներին՝ անհաղորդ ու փակ:
        Սակայն լցված է իմ տունն ու հոգին
        Ծեր ու մանկանցով, ձայներով տարբեր,
        Բազմություններ եմ զգում իմ կողքին,
        Ինձ գրկող աչքեր, ինձ փարվող ձեռքեր...
        Կին էի ծնվել՝ չդարձա՜ ես կին,
        Մի կողմում մնաց բախտս կանացի,
        Եվ ինչպես մարդու՝ սիրահարվեցի
        Գգվանքի կարոտ իմ ժողովրդին:
        Նրան տվեցի և երգ, և կրակ,
        Ինձ օջախ դարձավ հայաշխարհ մի ողջ,
        Եվ անթեղեցին ոգին նրա բորբ
        Այրված իմ կյանքի մոխիրները տաք:
        Հնչում են շուրջս օրհնանքի խոսքեր,
        Ապավինումի շշնջումներ մաքուր.
        Ո'չ, չցրեցի ես կրակս՝ զուր
        Զուր չվատնեցի շնորհներ ու սեր:"
    },
    {
      "caption":"Ամենքն ուզում են, որ համարձակներ",
      "content":"Ամենքն ուզում են, որ համարձակներ
        Շատ լինեն կյանքում, սակայն ո'չ ինքը:
        Ելնեն, ընդվզեն, սուտ ու նենգի դեմ,
        Կուրծք տան աննկուն, սակայն ո'չ ինքը:
        Ինքը դժգոհ է. \"Ի՞նչ են երկնչում,
        Ինչո՞ւ մինչև վերջ չեն նետվում կռվի,
        Թե հարկ է զոհվել, այո', թող զոհվեն,
        Բայց մնան կանգուն\", - սակայն ո'չ ինքը..."
    },
    {
      "caption":"Գաղափարները թե գորշ ծուխ ունեն",
      "content":"Գաղափարները թե գորշ ծուխ ունեն,
        Թե մաքուր այրում,
        Թե սրբեր ունեն, թե անառակներ՝
        Որպես հավելում.
        Գաղափարների համար ընկնո'ւմ են
        Թևավորները,
        Բերքը հաղթության գետնամածներն են
        Հաճախ վայելում:"
    },
    {
      "caption":"Գիտի' Աստված, որ իմ հոգսը երգս չէ",
      "content":"Գիտի' Աստված, որ իմ հոգսը երգս չէ,
        Հենց էն գլխից խեղված սիրո վերքս չէ,
        Ինձ ու երկրիս միքիչ շնչե՜լ թողնեին,
        Մնացածը՝ փառք ու պարգև՝ պետքս չէ..."
    },
    {
      "caption":"Ընդդիմախոսություն",
      "content":"Այն ո վ է ասում
        Որ Արարատը ձերն է ու ձերը.
        Անհեթեթ պատրա՜նք.
        Քարտեզն է ձերը,
        Քարտեզի վրա չափած-գծա՜ծը,
        Իսկ ինքը՝ լե´ռը...
        Նրա ընկալմամբ են, որ հավերժության խորհուրդ են առնում,
        Նրա պարուրող մշուշն ու ամպը
        Մեր ընկալմա՜մբ են Եղեգան փողի ծուխ ու բոց դառնում.
        Նրա ամեն մի անշունչ, անկենդան ավազահատը
        Մեր արյան կարմիր գնդիկների´ն են կենսահյութ տանում:
        Մոխի´րն է ձերը,
        Սարը բաղադրող կոշկոռը քարե.
        Մեզ համար գործող հրաբուխ է նա,
        Խառնարա՜ն ոգու,
        Որ դար ու դարեր
        Մեր ընդվզումի կրակն է ժայթքում
        Եվ բորբոքում մեր ցասու՜մը կենաց:
        Սառու՜յցն է ձերը,
        Սառը, անհաղորդ սառույցը դեղնած,
        Իսկ մեզ՝ բյուրավոր արեգակների
        Ներուժությու՜նն է անդուլ ճառագում նրա կողերից,
        Որ տաքացնում է մի որջ հողագունդ_
        Այդ հողագնդին փռված-ծվարած մեր բեկորները:
        Օ՜, սուրբ առասպել Արա արքայի,
        Մեր էությունը ցոլացնող պատում,
        Մեր փնտրումի գյու՜տ,_
        Որ երեսուն դար ու դեռ ավելին
        Սոսկ հոլովեցին ու չհասկացան
        Բոլոր հին ու նոր Շամիրամները,_
        Մարմի´նն է ձեը
        Արա արքաի-Արարատ լեռան,
        Սպանված, մեռած մարմի՜նը միայն,
        Որը չե´ն կարող, չե´ն կենդանացնի
        ձեր այլաբարբառ հարալեզները...
        Մեը՝ հոգի´ն է.
        Սերնդ է-սերունդ անշեջ թևածնող,
        Վերջին շնչում իսկ՝ հազար կերպ առած նորի´ց պոռթկացող,
        Որ չես սպանի զենքով ու դիրքով,
        Չե´ս խլի երբեք գիր ու կնիքով
        Եվ սահմանների փշալարերով երբեք չե´ս բանտի
        Մերը՝ հոգի´ն է...."
    },
    {
      "caption":"Մի´ մռայլվիր ի´մ սիրելի",
      "content":"Մի´ մռայլվիր ի´մ սիրելի,
        Թե հոգնել ես, էլ մի´ մնա.
        Թե գերում են քեզ աշխարհի հեռուները,
        Այնտե´ղ մնա:
        Թե դաշտերին ես կարոտել,
        Էլ մի´ փակվիր դու իմ հովտում,
        Թե լեռներն են հեռվից դյութել,
        Մի՜ թախծիր այս ստորոտում:
        Թե աչքեր կան աչքերիդ մեջ.
        Էլ ինձ նայել զուր մի´ ջանա.
        Գնա´, ու թե սերդ է անշեջ,
        Դու ե´տ կգաս, չե´ս մոռանա...
        Գիտե արդեն իմ լուռ հոգին՝
        Նրա համար է աշխարհում
        Վանդակը միշտ վանում թռչնին,
        Որ դռները փա´կ են պահում..."
    },
    {
      "caption":"Գծանկար",
      "content":"Կաթնագույն մի օր,
        Լույսից ու մութից սերած, ծոցվորած
        Մի վաղորդայնի
        Ես իջա մորս գրկից
        ՈՒ ոտքս
        Հայկական պարի վրա դրեցի,
        ՈՒ սկսեցի քայլել դեպի վեր
        Հայկական պարի եզրագծերով:
        Քայլեցի՝ այսպես,
        Նախ տոտիկ-տոտիկ, թոթով քայլերով
        Եվ ապա՝ ամուր,
        Համառ, հաստատուն:
        Քայլեցի նորից՝
        Այս անգամ Մասսի եզրագծերով,
        Մինչև որ հասա ճերմակ գագաթին:
        Այստեղ կանգնեցի երկար, երկյուղած.
        Աշխարհն էր շուրջս,
        Եվ ժամանակը՝
        Տարինե՜ր, դարե՜ր, հազարամյակնե՜ր:
        Ես մեջս առա շուրջս ու հեռուն,
        Առա աշխարհը և ժամանակը՝
        Տարիներ, դարեր, հազարամյակներ
        Եվ էջքի ճամփան բռնեցի հետո...
        Հոգնած էի շատ,
        Փոքր Մասիսը բարձրացա-իջա
        Դժվար, երերուն,
        Ծանր քայլերով:
        ՈՒ հիմա իջնում,
        Իջնում եմ՝ ընդմիշտ անէանալու
        Հարթավայրերում...
        Տեսնես, մնացի՞ն ոտնահետքերս
        Իմ անցած ճամփի
        Եզրագծերին..."
    },
    {
      "caption":"Որ ապրեմ երկար",
      "content":"Շնորհակալ եմ ձեր լավ խոսքերից.
        Բարի, բարեսիրտ ձեր մաղթանքներից՝
        Որ ապրեմ երկար, որ լինեմ առողջ,
        Բախտս վայելեմ առոք ու փառոք,
        Խուսափեմ ցրտից, հուզմունքից, վեճից
        ՈՒ սրտիս մոտիկ չընդունե՜մ ոչինչ...
        Ես համաձայն եմ, բայց, բարեկամներ,
        Ես ինչպե՞ս մնամ պաղ ու անտարբեր,
        Ինչպես անցնեմ ու չտեսնելու տամ
        Կիսաքաղց ծերին, մուրացիկ մանկան,
        Տեսնեմ վտանգը ու չ'տագնապեմ,
        Տեսնեմ կեղծիքը ու չ'ծառանամ,
        Տեսնեմ սադրանքը ու չզայրանամ,
        Կտրեմ կյանքի հետ կապերս բոլոր,
        Ի'նչ է, թե ապրեմ ավելի երկար:
        Զուր եք ինձ կարդում խրատ ու հորդոր,
        Միայն ապրելը քիչ է ինձ համար:"
    },
    {
      "caption":"Ղարաբաղի բարբառը",
      "content":"Ժայռի նմա՜ն է այս հին բարբառը,
        Ժայռի պես կո'շտ է, չըհըղկվա'ծ.
        ՈՒ ժայռի պես էլ կարծր է, համառ է,
        Չի՜ պոկի նրան ոչ մի հարված.
        Շուրթերի վրա այնպե'ս է բառը,
        Ինչպես որ ժա՜յռն է հողում խրված..."
    },
    {
      "caption":"Թուրք պատմաբանին կարդալուց հետո",
      "content":"Ո՞վ է տեսել, որ քարտեզը
        Կոկորդ սեղմող մի ձեռք լինի,
        Կապույտ-կանաչ-դեղին գույնը
        Աչքիդ՝ կարմիր մի վերք լինի.
        Ճշմարիտը ստիպումով
        Հազար հանդերձ առնի վրան,
        Սուտը՝ այսքա'ն երեսպատռած,
        Այսքան լկտի ու մե'րկ լինի:"
    },
    {
      "caption":"Երբ \"տասնըհինգ\" են ասում",
      "content":"Երբ \"տասնըհինգ\" են ասում,
        Ես \"թվական\" եմ հիշում,
        Երբ \"լեռնային\" են ասում,
        Ես Ղարաբաղ եմ հիշում,
        Մեջս իրենց հունն ունեն
        Բառերն՝ ինձնից էլ թաքուն,
        \"Արդարություն\" են ասում,
        Ես որբ իմ Վա՜նն եմ հիշում..."
    },
    {
      "caption":"Երևանի հին պանթեոնում",
      "content":"Մեր պանթեոնը փոքր է ու տխուր,
        Իրար հավաքած մի քանի շիրիմ.
        Օ, մեծ մահերով հարուստ ժողովուրդ,
        Ո՞Ւր են քո որդոց շիրիմները հին:
        Դարեր՝ անոստան ու անհայրենիք,
        Քո որդիներին մեծագործ ու զոհ
        Ապրելիս՝ չեղա՜վ հայրենի տանիք,
        Մեռնելիս՝ չեղա՜վ հայրենական հող.
        ՈՒ հիմա օտար շիրմատներում
        Որբ ու մամռոտած հանգչում են նրանք,
        Մեկը՝ Սենայի ափերին հեռու,
        Մեկն՝ ամերիկյան խուլ երկնքի տակ.
        Եվ քանի՜ մեծեր, օ, անլուր օրհաս,
        Սրահար ընկան անապատի մեջ,
        Շիրմի փոխարեն՝ տատասկ ու ավազ
        Եվ ապրողներիս մորմո՜քը անվերջ...
        Մեր պանթեո՜նը. նա խուռն ու անշուք
        Աշխարհովը մեկ փռված է լռին.
        Օրհնա՜նք ու արցունք, օրհնա՜նք ու արցունք
        Հեռո՜ւ, հեռավոր մեր շիրիմներին..."
    },
    {
      "caption":"Հող հայրենի",
      "content":"Ուղեկիցս ծերունի էր մի բարեդէմ.
        Կողքին երկու թոռներն էին թուխ ու սիրուն.
        Երբ իմացաւ հայ եմ՝ դէմքի բարին արդէն
        Դարձաւ մի տաք երջանկութիւն'
        Այնուհետեւ Մոսկւայից մինչ Երեւան
        Նա խօսում էր, ապա լսում, լսում սիրով՝
        Շաբաթներով ջրի կարօտ մարդու նման
        Հայերենը ըմբոշխնելով:

        Ոսկերիչ էր' Ադանացի'
        Ալիքները նրան Փարիզ էին նետել'
        Ապրում է լա'ւ' Ոսկերիչի ոսկի՜ ձեռքեր,
        Ուր էլ լինեն՝ չեն ծանգոտի'
        Բայց ի՞նչ օգուտ,--- ծերը նայում է թոռներին,
        Ու ձայնի մէջ կարծես թէ ծուխ է խտանում,
        Խորթանո՜ւմ են զաւակները, ձեռքից գնում,
        Թառամում է հայրենի բառը շուրթերին---
        Ինքը ծեր է, ոտքի մէկը՝ գերեզմանում,
        Դէ'հ, այսօր կայ, վաղը չկայ...
        Իրենից ետ, ո՜վ իմանայ,
        Պիտի յիշե՞ն հայրենիքը ու հարենին...
        Դրա համար հաւաքել է ուժերը ողջ
        Ու թոռներին Հայաստան է բերել այցի.
        Տեսնեն թսղ գէթ, ու ճանաչեն, ու թող զգա՜ն,
        Ու հող ունեն ու ժողովուրդ, լեզու ու տոհմ,
        Եւ հոգու մէջ, գէթ մի կանթե՜ղ պահեն դարձի...

        Ինքնաթիռը խրւեց գիրկը Հահաստանի,
        Խառնւեցին ամպ ու Սեւան.
        Յետո՜յ, յետո՜յ
        Մեր նրբազգաց երկինքն ահա
        Ամպի ճերմակ վարագոյրը քաշեց մի կողմ,
        Որ Երեւանը երեւա'յ...
        Ծերուկն էլ չէր խօսում ինձ հետ' Շփոթահար՝
        Մէկ թոռներին մօտն էր տանում ու մէկ՝ թողնում,,
        Մէկ խօսակցում էր նրանց հետ, մէկ՝ մոռանում,
        Եւ ինքնասոյզ՝ պատուհանին գամւում նորից'
        Իսկ թոռները, պատանեկան մի աշխոյժով
        Այս ու այն կողմ էին վազում զւարթաձայն,
        Մէկ աջ, մէկ ձախ պատուհանին կպչում ուժով,
        Ֆրանսերէն կանչում իրար ու ցոյց տալիս,---
        “Օ'՜, Աղաղատ...
        Օ՜, Եղեւան...”.
        Ֆրանսերէ՜ն.
        Դո'ւ Հիւգոյի հրեղէն խօսք,
        Ու Վեռլենեան մարմանդ անձրեւ,
        Հնար լինէր, կնստէի՝ առաւօտից մինչ երեկոյ,
        Կլսէի՜, դիւթւածի պէս, քաղցրահնչիւն բառերը քո,
        Որպէս շղարշ երաժշտութիւն, որպէս Ռաւէ՜լ...
        Ֆրանսերէ՜ն.
        Ուրեմն ինչո՞ւ պատանեկան այս շուրթերից
        Քո բառերը այսպէս խորունկ խոցում են ինձ,
        Եւ այլափոխ արտաբերումը Աղաղատ
        Թւում է ինձ գերեալ սարից մի աղաղակ,
        Մի խոր, մի նոր տագնապի կա՜նչ՝ գերեալ սարից,
        Ախ, այս անգամ առեւանգւած քեզնով արդէն...

        Վարում արդէն Երեւանն էր՝
        Շառագունած արեգակից եւ իր քարից,
        Երազի մէջ երեւացող քաղաքի պէս
        Անիրական եւ իրական...
        Եւ իջնում էր ինքնաթիռը, իջնում էր ցած՝
        Կարօտած ու տագնապալից,
        Զոյգ վիթպարի թեւը բացած՝
        Պատրաստւելով իջնել, դիպչել, փարւե՜լ հողին...
        Իսկ ծերունի՜ն,
        Նա թոռներին ամուր գրկած,
        Դեռ պլլւած պատուհանին՝
        Վա՜ր էր նայում լացակալած իր հայացքով,
        Հայացք չէր դա, այլ պաղատանք, կանչ ու մրմո՜ւնջ,
        Բոբիկ եկած ուխտաւորի յոյս ու աղօթք,
        Այլեւ պահա'նջ,
        Այլեւ բողո'ք,
        Հող' հայրենի,
        Դու՝ Արշակի կերկեր լեզուն զօրացնող շո՜ւնչ,
        Փռւի'ր, փռւի՜ր ոտքերի տակ այս հեգ մանկանց,
        Ու թող յանկարծ,
        Աւանդական նոյն հրաշքո՜վ մեր հայրերի,
        Քեզ դիպչելով՝ խօսե'ն նրանց շուրթերը մունջ
        Հայերենով մի արքենի,
        Հո'ղ հայրենի..."
    }
  ]
}