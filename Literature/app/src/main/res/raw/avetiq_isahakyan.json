{
  "file":"avetiq_isahakyan",
  "author":"Ավետիք Իսահակյան",
  "about_short":"Ավետիք Իսահակյան\n1875-1957",
  "about":"Ավետիք Իսահակյանը ծնվել է 1875 թ. հոկտեմբերի 7-ին Ալեքսանդրապոլ գավառի Ղազարապատ գյուղում, որն այժմ կրում է բանաստեղծի անունը՝ Իսահակյան։
  Քաղաքական գործունեությանը զուգընթաց վաղ երիտասարդական տարիներից զբաղվել է նաև գրականությամբ։ 1895 թվականին վերադառնալով Լայպցիգից՝ ընդգրկվել է նորաստեղծ ՀՅԴ կուսակցության Ալեքսանդրապոլի կոմիտեի մեջ, 1896 թ. ձերբակալվել է և մեկ տարի արգելափակվել Երևանի բերդում։
  Բանտից դուրս գալուց հետո տպագրել է «Երգեր և վերքեր» բանաստեղծությունների իր առաջին գիրքը։ 1897 թվականին մեկնել է արտասահման, Ցյուրիխի համալսարանում ունկնդրել գրականության և փիլիսոփայության պատմություն։ 1902 թ. վերադարձել է հայրենիք, ապա հաստատվել Թիֆլիսում։ 1899 - 1906 թթ. ստեղծել է «Հայդուկի երգեր» բանաստեղծությունների շարքը, որը դարձավ հայ ֆիդայական պայքարի անդրանիկ արտահայտությունը հայ դասական պոեզիայի մեջ։ 1908 թ. դեկտեմբերին, ի թիվս 158 հայ առաջադեմ մտավորականների, Իսահակյանը ձերբակալվել է «դաշնակցության գործով» և կես տարի Թիֆլիսի Մետեխի բանտում մնալուց հետո ինչպես և Հովհաննես Թումանյանը, խոշոր գրավով ազատվել է կալանքից։ Կովկասում մնալը այլևս անհնար էր, և 1911 թ. Իսահակյանը տարագրվել է արտասահմանում։
  Իսահակյանը մեկնում է Բեռլին և գերմանական մի շարք մտավորականների հետ մասնակցում է Գերմանա-հայկական ընկերության ստեղծմանը՝ միաժամանակ խմբագրելով ընկերության «Մեսրոբ» պարբերական հանդեսը։
  Պատերազմից և Մեծ եղեռնից հետո Իսահակյանը արտացոլել է հայ ժողովրդի ողբերգական ճակատագիրն ու նրա հերոսական ազատամարտը։ Բանաստեղծը ձեռամուխ է եղել հայերի ցեղասպանության մեղադրականի՝ «Սպիտակ գրքի» ստեղծմանը, որի մի զգալի հատվածը տեղ է գտել 1915-1922 թթ. «Հիշատակարան» գրառումներով։ Այդ ժամանակահատվածում Իսահակյանը հիմնականում հանդես է եկել հրապարակախոսական հոդվածներով, որոնց բովանդականությունը Հայկական հարցն էր, Հայաստանի վերամիավորման խնդիրը, հայկական պետականության վերականգնումը։ Եղեռնի ծանր պատկերներով են հագեցած նրա «Ձյունն է եկել ծածկել հիմա...», «Հայաստանին», «Ահա նորեն գարուն եկավ» բանաստեղծությունները։
  19-րդ դարի վերջի և 20-րդ դարի սկզբի հայ քաղաքական կյանքի, Հայկական հարցի յուրահատուկ համայնապատկերը պիտի դառնար Իսահակյանի «Ուստա Կարոն» մեծածավալ վեպը, որը մշտապես ուղեկցեց գրողին ստեղծագործական կյանքում և ավաղ մնաց անավարտ։ «Ուստա Կարոն» կավարտվի այն օրը, երբ կլուծվի հայկական հարցը»,-ասել է Վարպետը։ Իսահակյանը այդպես էլ չկարողացավ համակերպվել Հայաստանի մասնատման գաղափարին. «...մեռնեի Սևանը ցամաքած չտեսնեի, ապրեի Արարատը մերը տեսնեի...», - սրտի խոր կսկիծով ու ցավով կրկնում էր նա և հավատում, որ կգա ժամանակը, երբ հայ ժողովուրդը դարձյալ իր հացը կվաստակի հարազատ եզերքում։
  1919-1921 թթ., Իսահակյանը գործուն մասնակցություն է ունեցել Դաշնակցության Նեմեսիս գործողության նախապատրաստման և կազմակերպման աշխատանքներին։ Իսահակյանի տանը բազմիցս է խոսվել Սողոմոն Թեհլերյանի մասին։ Նույնիսկ որոշ կարծիքների համաձայն, Թալեաթի սպանությունը նախապես հանձնարարված է եղել Իսահակյանին։ Այդ ժամանակահտվածում, Իսահակյանը Բեռլինում բազմիցս հանդիպել է Սողոմոն Թեհլիրյանին և միասին զննել են Թալեաթի լուսանկարները։ Այս զննումները նպատակ են ունեցել հայտնաբերելու Թալեաթին, ով 1921 թվականի սկզբներին հաստատվել էր Բեռլին՝ Ալի Սալի Բեյ վաճառականի կեղծանվան տակ։ Թեհլերյանի հետ, Թալեաթ փաշային մի քանի օր հետևել է նաև Իսահակյանը։ 1921 թ. մարտի 15-ին, Հարդենբուրգ փողոցի մյուս կողմում կանգնած էր Իսահակյանը, որը պատրաստ սպասում էր, որ եթե հանկարծ Թեհլերյանը չկարողանա սպանել, նա էր սպանելու Թալեաթին։ Իսահակյանը նաև մեծ դեր ունեցավ Թեհլերյանի արդարացման գործում։ Հետևաբար Ավետիք Իսահակյանը Թալեաթի սպանության կազմակերպիչներից էր և գտնվում էր իրադարձությունների կիզակետում։
  Այս տեղեկությունները հաստատվեցին հետագայում, նրա ուղարկած և նրան հասցեագրված բազմաթիվ նամակների ու գրառումների միջոցով։ Եղիշե Չարենցի անվան գրականության և արվեստի թանգարանում պահպանվել է Իսահակյանին հասցեգրված Արտաշես ստորագրությամբ երեք նամակ, որոնցից մեկում գրված է. «Սիրելի Ավո, այս րոպեին մի թուղթ գրեցի քո հասցեին, որով խնդրում եմ Մուշեղի, Հակոբի և իմ անունով, որ դու Բեռլինում եղած ատենդ աշխատես մեզ համար, որ մեզի թողնին Գերմանիայի, Ուկրաինայի վրայով Կովկաս գնալ։ Այստեղից երևի Աշոտն էլ մեզ կընկերանա։ Խնդրում ենք, ուրեմն, այս ուղղությամբ ավելին անել…»։ Նամակի հեղինակը խոտորջուրցի վրիժառու Արտաշես Գևորգյանն է, որը 1922 թվականի ամռանը Ստեփան Ծաղիկյանի և Պետրոս Տեր-Պողոսյանի հետ Թիֆլիսում սպանեց Խոտորջուրի ջարդերի անմիջական կազմակերպիչ Ջեմալ փաշային։
  1926 թ. Իսահակյանը այցելեց Խորհրդային Հայաստանը։ Այստեղ նա հրատարակեց նոր բանաստեղծությունների հավաքածու և մի շարք պատմվածքներ (օրինակ՝ «Համբերության չիբուխը» 1928)։ Վերադարձավ արտասահման 1930 թ և ապրեց այնտեղ մինչ 1936 թվականին՝ հանդես գալով որպես Խորհրդային Միության կողմնակից։ 1936 թվականին բանաստեղծը վերջնականապես վերադարձավ հայրենիք",
  "list": [
    {
      "caption":"Մայրիկիս",
      "content":"Հայրենիքես հեռացել եմ,
        Խեղճ պանդուխտ եմ , տուն չունիմ,
        Ազիզ մորես բաժանվել եմ,
        Տըխուր-տըրտում, քուն չունիմ:

        Սարեն կուգաք, նախշուն հավքե՛ր,
        Ա՜խ, իմ մորս տեսել չե՞ք.
        Ծովեն կուգաք, մարմանդ հովե՜ր,
        Ախըր բարև բերել չե՞ք:

        Հավք ու հովեր եկան կըշտիս,
        Անձեն դիպան ու անցան.
        Պապակ-սրտիս, փափագ-սրտիս
        Անխոս դիպան ու անցա՜ն:

        Ա՜խ, քո տեսքին, անուշ լեզվին
        Կարոտցել եմ, մայրի՛կ ջան.
        Երնե՜կ, երնե՜կ, երազ լինիմ,
        Թըռնիմ մոտըդ, մայրի՜կ ջան:

        Երբ քունըդ գա, լուռ գիշերով
        Հոգիդ գըրկեմ, համբույր տամ.
        Սըրտիդ կըպնիմ վառ կարոտով,
        Լա՛մ ու խընդա՛մ, մայրի՜կ ջան..."
  },
    {
      "caption":"Մոր սիրտը",
      "content":"Կա հինավուրց մի զրույց,
        Թե մի տղա,
        Միամորիկ,
        Սիրում էր մի աղջկա:

        Աղջիկն ասավ և «Ինձ բնավ
        Դու չես սիրում,
        Թե չէ գնա՛,
        Գնա՛ մորըդ սի՛րտը բեր»:

        Տղան մոլոր, գլխիկոր
        Քայլ առավ,
        Լացեց, լացեց,
        Աղջկա մոտ ետ դառավ:

        Երբ նա տեսավ, զայրացավ.
        — Է՛լ չերևաս
        Շեմքիս, ասավ,
        Մինչև սիրտը չըբերես:

        Տղան գնաց և որսաց
        Սարի այծյամ,
        Սիրտը հանեց,
        Բերեց տվեց աղջկան:

        Երբ նա տեսավ, զայրացավ.
        — Կորի՛ր աչքես,
        Թե հարազատ
        Մորըդ սիրտը չըբերես:

        Տղան գնաց` մորն սպանեց,
        Երբ վազ կըտար
        Սիրտը` ձեռքին,
        Ոտքը սահեց, ընկավ վար:

        Եվ սիրտը մոր ասավ տխուր,
        Լացակումած.
        — Վա՜յ, խեղճ տղաս,
        Ոչ մի տեղըդ չըցավա՞ց..."
    },
    {
      "caption":"Քու՛յր իմ նազելի",
      "content":"Քու՛յր իմ նազելի, նայիր քո դիմաց՝
        Վիրավոր, ավեր սիրտս եմ բացել.
        Ա՜խ, նըվիրական ինձ քո գիրկը բաց
        Եվ գուրգուրիր ինձ, ես շա՜տ եմ լացել...
        Քնքուշ ձեռներով աչերըս սըրբիր,
        Մի՛ թող ինձ լալու — ես շա՜տ եմ լացել,
        Ճակատիս մռայլ՝ մշուշը ցըրիր,
        Եվ գուրգուրիր ինձ, ես շա՜տ եմ լացել...

        Շա՛տ եմ տանջվել այս աշխարհում,
        Շա՛տ եմ լացել այս աշխարհում.
        Այն աչքերը, որ չեն լացել,
        Բան չեն տեսել այս աշխարհում:"
    },
    {
      "caption":"Սիրեցի, յարս տարան",
      "content":"Սիրեցի, յարս տարան.
        Յարա տըվին ու տարան
        — Էս ի՞նչ զուլում աշխարհ է,
        Սիրտըս պոկեցին, տարան:

        Ցավըս խորն է, ճար չըկա,
        Ճար չըկա, ճար անող չըկա,
        — Էս ի՞նչ զուլում աշխարհ է,
        Սրտացավ ընկեր չըկա:

        Լա՛վ օրերս գնացի՛ն,
        Ափսո՛ս ասին, գնացի՛ն.
        — Էս ի՞նչ զուլում աշխարհ է,
        Սև դարդերս մնացին..."
    },
    {
      "caption":"Ցաված սիրտըս երգեր հյուսեց",
      "content":"Ցաված սիրտըս երգեր հյուսեց,
        Երգեց անուշ ու տխուր,
        Վիշտըս հալվեց, արցունք հոսեց,
        Վճիտ, ինչպես ջինջ աղբյուր:

        Հավքերի պես երգերս թռան,
        Հովերի հետ գնացին,
        Արցունքներըս ցողեր դառան,
        Վարդի ծոցում շողացին:

        Անցան օրեր — եկավ մահը,
        Սառ հողի տակ քուն մտա.
        Իմ արցունքով շաղաղ վարդը
        Շվաք ձգեց իմ վրա:

        Հովերն եկան, շիրմիս վրա
        Տխուր երգեր երգեցին, —
        Ա՜խ, իմ անուշ, իմ վաղուցվա
        Հյուսաց երգերս երգեցին..."
    },
    {
      "caption":"Մեկը չեղավ, որ իմանար վշտերս",
      "content":"Մեկը չեղավ, որ իմանար վշտերս,
        Քնքուշ ձեռքով դարման աներ վերքերիս.
        Մեկը չեղավ, որ գուրգուրեր վարդերս,
        Անուշ բույր տար, վարդի գույն տար երգերիս:

        Կյանքս կտամ սրտից բխած համբույրին,
        Ա՜խ, թէ մեկը ինձ հասկանա՜ր ու սիրե՜ր:
        Ի՞նչ կա երկրում և՛ սրբազան, և՛ անգին,
        Քան թէ զոհվել, քան թէ լինել անձնվեր:

        Բայց ես կյանքում շա՛տ սիրեցի ու լացի,
        Մեկը չեղավ, որ ամոքեր վշտերս,
        Սիրող սրտի ծարավ, ծարավ մնացի,
        Մեկը չեղավ, որ գուրգուրեր վարդերս..."
    },
    {
      "caption":"Ես ձեզ ասում եմ",
      "content":"Ես ձեզ ասում եմ` կըգա Ոգու սով,
        Եվ դուք կըքաղցեք ճոխ սեղանի մոտ,
        Կընկնեք մուրալու հափրած որկորով`
        Հըրեղեն խոսքի, վեհ խոսքի կարոտ:
        Լրբենի ծաղրով արհամարհեցիք
        Ոգու վառ զեղմունք – միտք ու երազանք,
        Նյութի տաճարում արբած պարեցիք`
        Մոռացած
        Անմահ, անհունի տենչանք:
        Դուք, որ հեգնեցիք ուժն ստեղծագործ`
        Ձեր նյութի հանդեպ կըգա Ոգու սով.
        Եվ մուրացքի պես փշրանքի համար
        Ծարավ ու նոթի կանցնեք ծովե ծով…"
    },
    {
      "caption":"Եվ ճամփեքի մեջ",
      "content":"Եվ ճամփեքի մեջ, ամայի դաշտում
        Մենակ, անընկեր, ընկած եմ մոլոր.
        Չորս կողմից հողմը վերաս է շաչում,
        Եվ հոգիս խոժոռ, և միտքս խոժոռ:
        Սիրտս գթով լի` մարդկանց մեջ մտա,
        Բայց ողջույնի տեղ կռվի կոչ տվին.
        Կյանքի գոռ կռիվ` կատաղի, դժնյա,
        Ուր որ ամենքը ամենքի ընդդեմ
        Դաշույն են սրում` սիրո փոխարեն:
        Եվ կյանքի կռվից վիրավոր, հաղթված
        Ընկած եմ հիմա այս ափում վայրի.
        Շուտով կտեսնեմ աչքերս սառած,
        Բայց նրանց խիղճը երբեք չի խայթվի …"
    },
    {
      "caption":"Երազիս մեջ",
      "content":"Երազիս մեջ ծովը տեսա,
        Ծովը լազո՛ւր ու անդո՛րր,
        Մենակ, մենակ, ափի վրա
        Ընկած էի վիրավոր …
        Ծովն էր հևում մեղմ ու թալուկ`
        Մտորմունքի մեջ անծայր;
        Եվ խոստում էր վերքըս խորունկ,
        Իսկ ես` անհույս, ես` անչար:
        Եվ հոգուս մեջ մի ձայն ծորեց,
        Մի ձայն` քնքուշ, սուրբ սրտից. –
        Ա˜խ, այն մայրս էր, կանչում էր ինձ
        Հայրենիքիս ափերից …"
    },
    {
      "caption":"Եղնիկները լուսաբացին",
      "content":"Եղնիկները լուսաբացին
        Սուր ժեռերով անցկեցան,
        Փրփրած լճին մեղմ նայեցին,
        Լռիկ – մնջիկ անցկեցան:
        Ա˜խ, իմ սերս` կանանչ – կարմիր,
        Դառավ ինձի ցավ ու ցեց.
        Ա˜խ, իմ կյանքս` զառ – վառ կարմիր,
        Վիշտս կերավ ու մաշեց:
        Ես ի՞նչ անեմ, ես ո՞ւր չքվիմ –
        Ընկնիմ չոլերն ամայի. –
        Երնե˜կ մեռնիմ, ու սիրտս ուտեն
        Գել ու գազան ամեհի:
        Ա˜խ, եղնիկներ, դադար չունեմ,
        Սիրտս` կրակ վառ – վառման,
        Մարդիկ կուգան, ինձ կնայեն
        Լռիկ – մնջիկ կանց կենան …"
    },
    {
      "caption":"Երազ տեսա",
      "content":"Երազ տեսա – ձեր տան առաջ
        Զուլալ աղբյուր կըբխեր.
        Ձենը մեղմիկ, քաղցրակարկաչ,
        Չորս դին ծո՛ւփ – ծո՛փ ծաղկունք էր:
        Ջուր խմելու դուռըդ եկա,
        Պապակ էի ու ծարավ,
        Ջինջ աղբյուրը, մեկ էլ տեսա,
        Ցամաք կտրավ, քար դառավ:
        Քընից զարթնա, – սիրտս էր տրտում.
        Ա˜խ, էս շա˜տ վատ երազ է. –
        Ծարավն` ես եմ, աղբյուրը` դուն.
        Սերդ ինձ համար ցամաքել է:"
    },
    {
      "caption":"Ես ծերացա",
      "content":"Ես ծերացա … մի՛ զարմանար,
        Որ ես թեև դեռահաս,
        Թեև դեմքըն իմ վշտահար
        Նոր է գգվում աղվամազ:
        Մի՛զարմանար … մտքով արդեն
        Ես մեր կյանքը ապրեցի.
        Ցնորքներում, որպես կյանքում,
        Ես կռվեցի, սիրեցի:
        Եվ ցնորքում ի˜նչ տագնապով
        Ես կյանքն էի ընդգրկում.
        Եվ գրկեցի. ի՞նչ – արյան ծով,
        Լոկ գոյության մաքառում:"
    },
    {
      "caption":"Ետ դառնար հիմա",
      "content":"Ետ դառնար հիմա հասակըս մատաղ,
        Լինեի նորից այն խենթ պատանին,
        Երգը` շրթունքիս, և սիրտըս ուրախ,
        Սանձեի նորից հորըս կապույտ ձին,
        Եվ խոլ ձորերով, կատարներով վես,
        Սուրող գետերի շառաչյունի հետ
        Թռչեի չքնաղ իմ սիրածին տես,
        Որպես մի վառված անվեհեր ասպետ:"
    },
    {
      "caption":"Եվ անապատից",
      "content":"Եվ անապատից, հեոո˜ւ ծովերից
        Եվ դարբասներից, թե խուլ բանտերից
        Լըսում եմ անվե՛րջ, գիշեր ու ցերեկ
        Ողբ ու հեծեծանք մի՛շտ, ամենուրեք.
        Տեսնում եմ արցունք ժպըտի հետ հյուսված,
        Հացի հետ արյուն – վի՛շտ համատարած…
        Եվ ծով – արցունքներն անծայր աշխարհի
        Ամեն խորշերից, ամեն սըրտերից
        Կաթիլ ու կաթիլ հավաքվում, գալիս,
        Թափվում են վըշտոտ, խոցված սրտիս մեջ…"
    },
    {
      "caption":"Ես որ մեռնիմ",
      "content":"Ես որ մեռնիմ ու իմ վերքից
        Եթե մի վարդ դուրս ծլեր,
        Եվ ընկերըս հեռու տեղից
        Գար` շիրիմըս այցելեր.
        Եթե նրա խոր աչերից
        Մի ցող վարդիս մեջ ծորեր,-
        Այն սուրբ ցողը սիրտս կերթար,
        Վերքըս խորունկ` կըբուժեր:"
    },
    {
      "caption":"Դու նխշուն նուռ` զառը վրադ",
      "content":"Դու նխշուն նուռ` զառը վրադ,
        Ես քո թուփն եմ ,շուքիդ մեջ .
        Դու քնքուշ վարդ ` վառը վրադ,
        Ես տերևդ եմ փշիդ մեջ:
        Վախենամ ` թե մի օր էլ գան,
        Քեզ քաղեն ու տանին .
        Ես թուփ – տերև մնամ ,չորնամ,
        Զարկե գետին ցուրտ քամին ..."
    },
    {
      "caption":"Կուզե՞ս լինիմ վշտի ցողեր",
      "content":"Կուզե՞ս լինիմ վշտի ցողեր`
        Աչերիդ մեջ շող ցանեմ.
        Լուռ գիշերվա անուշ հովեր`
        Փունջ ծամերդ փայփայեմ:
        Կուզե՞ս լինիմ վարդ – նազելի`
        Կրծքիդ վրա վառվռիմ.
        Արշալույսի շողեր ոսկի
        Դեմքիդ վրա փայփլիմ:
        Կուզե՞ս լինիմ ծառ ու ծաղիկ `
        Քեզ գրկումս նինջ սփռեմ.
        Թալուկ ստվեր ,թովիչ թռչնիկ,
        Օրոր ասեմ ,օրորեմ:
        Ինչ որ ցանկանաս` կուզե՞ս լինիմ,
        Լինիմ երկինք ու երկիր,
        Լինիմ ծով , ժայռ ,արև ,լուսին,
        Միա՜յն , միա՜յն ինձ սիրի՜ր..."
    },
    {
      "caption":"Գիտե ՛մ ,երկիրը շատ դարեր հետո",
      "content":"Գիտե ՛մ ,երկիրը շա~տ դարեր հետո
        Եվ պիտի սառի ,ճեղք-ճեղք պատառվի.
        Եվ այն սառցի տակ,մութ վիհերի մեջ
        Մարդկությունը ողջ ` մեռնի ու թաղվի –
        Ա~խ ,սիրտս գո ՛նե տիեզերքի մեջ
        Հավե~րժ տրոփե~ր..."
    },
    {
      "caption":"Քնքուշ լուսնի շուշան-փոշին",
      "content":"— Քնքուշ լուսնի շուշան-փոշին
        Մաղեց հեզ գետի վըրա.
        Մեղմիկ խըշշաց ցորեն, ցողուն,
        — Սիրտըս անդո՜րր կը ծըփա:
        Ուռիները նազա՜ն-ծածա՜ն,
        Տերևները կը շընչեն,
        Ծիտ ու ծիծեռ ճուղքի վըրան
        Վառ երազում կը նընջեն...
        Լուռ կը ծորե աստղը շողե՜ր
        Ու ծըղրիդը կը ծըղրա.
        Քամին կերգե գաղտնի երգե՜ր,—
        — Միտքըս հեռո՜ւ կը սըլանա...
        Լուսնակն անցավ,— մութը մըթին
        Մաղեց հեզ գետի վըրա...
        Ծանըր խըշշաց լացող ուռին,
        —Սիրտըս տըխո՜ւր կը հևա..."
    },
    {
      "caption":"Ա~խ , երանի չծնվեի",
      "content":"Ա~խ , երանի չծնվեի,
        Չլսեի,
        Հովիվների երգերը ջինջ
        Եվ մայրական խոսքերը սուրբ:
        Չտեսնեի
        Չքնաղ դեմքը իմ տիրուհու
        Եվ աշխարհքը հրաշագեղ:
        Ա~խ, երանի չծնվեի,
        Չլսեի,չտեսնեի-
        Չմեռնեի..."
    },
    {
      "caption":"Ի՞նչ պիտ լինեմ կյանքից հետո",
      "content":"-Ի՞նչ պիտ լինեմ կյանքից հետո,
        Հարցում արի ես բնության:
        -Ինչ որ էիր կյանքից առաջ,-
        Այսպես տվեց ինձ պատասխան:"
    },
    {
      "caption":"Արևի տակ սոսկ մի օր է լինելու",
      "content":"Արևի տակ սոսկ մի օր է լինելու,
        Որ ինձ համար բախտավոր է լինելու,
        Բայց ավաղ այդ օրը զգալու չեմ ես,ավա~ղ,
        Որովհետև մեռած օրս է լինելու:"
    },
    {
      "caption":"Մեր պատմիչները և մեր գուսանները",
      "content":"Մեր հոյակամ հին վանքերի մութ խուցերում, մենության մեջ,
        Պատմիչները մեր վշտահար, մեղմ կանթեղի լույսով անշեջ,
        Մի նշխարով, մի կում ջրով և ճգնությամբ գիշերն անքուն,
        Պատմությունը մեր գրեցին մագաղաթի վրա դժգույն _
        Եղեռներնը, նախճիրները հորդաների արյունըռուշտ:
        Փլուզումը հայրենիքի և ոսոխի սուրը անկուշտ:
        Եվ ողբացին լայնահառաչ դժխեմ բախտը Հայաստանի
        Եվ հուսացին արդարություն մի խուլ աստծու դատաստանի:
        ***
        Մեր գեղջուկի պարզ խրճիթում, սուրբ օջախի շուրջը նստած՝
        Գուսանները մեր խանդավառ, առջևները գինի ու հաց,
        Վիպերգեցին հաղթանակը դյուցազների մեր մեծազոր
        Եվ ծաղրեցին պարտությունը ոսոխների մեր բյուրավոր:
        Եվ հյուսեցին պատմությունը հավերժացող ժողովրդի,
        Վառ հավատով փառքերը մեր ավանդեցին որդոց որդի.
        Տեսան շքեղ մեր ապագան, անընկճելի ազատ ոգին,
        Հայրենիքի սիրո համար միշտ բարձրացած Թոր -Կեծակին:"
    },
    {
      "caption":"Քո ունքերդ, իմ սիրեկան",
      "content":"Քո ունքերդ, իմ սիրեկան,
        Կեռ են դահճի թրի նման:

        Աշխարհը` սուտ երազ ու սին,
        Թող որ խմեմ, իմ սիրեկան
        Շրթունքներիդ կարմիր գինին,-
        Գլուխս զարկ դահճի նման...

        Քո ունքերդ, իմ սիրեկան,
        Կեռ են դահճի թրի նման:"
    },
    {
      "caption":"Սիրու՛ն աղջիկ",
      "content":"-Սիրու՛ն աղջիկ, երկիր լինիմ,
        Դուն ի՞նչ կըլնիս:
        -Սիրու՛ն տղա, գարուն կըլնիմ,
        Քեզ զարդարեմ:
        -Անու՛շ աղջիկ, երկիր լինիմ,
        Դուն ի՞նչ կըլնիս:
        -Անու՛շ տըղա, արև կտլնիմ,
        Սիրտդ վառեմ…."
    },
    {
      "caption":"Սև աչերեն շատ վախեցիր",
      "content":"Սև աչերեն շա’տ վախեցի’ր,-
        Էն մութ, անծեր գիշեր է.
        Մութն ա’հ է, չարքեր շա’տ կան,-
        Սև աչերը մի’ սիրե:
        Տե’ս իմ սիրտս - արուն-ծով է.
        Էս չարքերը զարկեցին.
        Էն օրվանեն դադար չունիմ-
        Սև աչերը մի’ սիրե…"
    },
    {
      "caption":"Բարեւ կուտամ, չես առնի",
      "content":"Բարեւ կուտամ, չես առնի,
        Ոտքիդ կոխած հողն եմ, յար.
        Սիրտըս անխիղճ մի' ճմլի,
        Չե՞ որ միջին դուն ես, յար:
        Քանց սարյակի թեւը սեւ
        Իմ աչքերը շա'տ են սեւ,
        Աչքն էլ սրտի հայլին է,
        Չե՞ որ սիրտս էլ շա'տ է սեւ՜:"
    },
    {
      "caption":"Օտա՜ր, ամայի՜ ճամփեքի վրա",
      "content":"Օտա՜ր, ամայի՜ ճամփեքի վրա
        Իմ քարավանըս մեղմ կըղողանջե.
        Կանգնի՛ր, քարավանս, ինձի կըթվա,
        Թե հայրենիքես ինձ մարդ կըկանչե:

        Բայց լուռ է շուրջըս ու շըշուկ չըկա
        Արևա՛ռ, անդո՛րր այս անապատում.
        Ա՜խ, հայրենիքըս ինձ խորթ է հիմա,
        Ու քնքուշ սերըս ուրիշի գրկում:

        Կընոջ համբույրին է՛լ չեմ հավատա,
        Շուտ կըմոռանա նա վառ արցունքներ.
        Շարժվի՛ր, քարավանս, ինձ ո՞վ ձայն կըտա,
        իտցի՛ր, լուսնի տակ չըկա ուխտ ևսեր:

        Գընա՛, քարավանս, ինձ հետդ քա՜շ տուր
        Օտար, ամայի ճամփեքի վրա.
        Ուրտեղ կհոգնիս` գըլուխըս վար դիր
        Ժեռ-քարերի մեջ, փըշերի վըրա..."
    },
    {
      "caption":"Թաթիկներըդ լուսեղեն",
      "content":"Թաթիկներըդ լուսեղեն —
        Լույս-թըռչնիկներ դրախտի.
        Ճաճաչներով ոսկեղեն
        Բույն կհյուսեն նոր բախտի:

        Զմրուխտ թասով գինի ես,
        Բույրըդ աշխարք է առել.

        Շուրթըս դիպավ շրթունքիդ
        Աշխարքիս տերն եմ դառել:

        Մազերըդ մեղմ փայելով՝
        Ինքս ինձեն հեռացա,
        Աչերիդ մէջ նայելով՝
        Ողջ տիեզերք մոռացա..."
    },
    {
      "caption":"Սև-մութ ամպեր չակտիդ դիզվան",
      "content":"Սև-մութ ամպեր չակտիդ դիզվան,
        Դուման հագար, Ալագյա՛զ,
        Սրտումս արև էլ չի ծաղկում,
        Սիրտս էլ դուման, Ալագյա՛զ:

        Զառ փեշերդ անցա, տեսա,
        Առանց դարդի սիրտ չկար,
        Ա՛խ, իմանաս, ջա՛ն Ալագյազ,
        Իմ դարդիս պես դարդ չկար…

        — Է՜յ Մանթաշի նախշուն հավքեր,
        Իմ դարդս որ ձերն էղներ,
        Ձեր էդ զառ-վառ, խաս փետուրներ
        Կըսևնային, քանց գիշեր:

        — Է՜յ Մանթաշի մարմանդ հովե՜ր,
        Իմ դարդս որ ձերն էղներ,
        Ձեր ծաղկանուշ բուրմունքն անուշ
        Թույն ու տոթի կփոխվեր:

        — Հե՜յ վա՜խ… կոտրան իմ թևերս
        Ընկա գիկդ, Ալագյա՛զ.
        Ա՜խ, մեծ սրտիդ սեղմեմ սիրտս
        Լամ, արուն լամ, Ալագյա՛զ…"
    },
    {
      "caption":"Հայաստանը",
      "content":"Հայերի վրա զայրացավ աստված,
        Որ նրանք ունեն թեև ճոխ հանճար,
        Բայց չեն միաբան ,ոխով լցված,
        Դավով , նախանձով ատում են իրար:
        Եվ աստված պատժեց հայ ժողովրդին,
        Եվ Հայաստանից հավաքեց տարավ
        Գետեր,վտակներ,աղբյուրներ հորդուն,
        Եվ թողեց հողերն անջուր ու ծարավ:
        Եվ աստված դրանց փոխարեն
        Բոցակեզ ժայռեր ,առապար ու քար,
        Եվ դարեր անդուլ զարկող խստադեմ
        Մի նենգ հարևան ,անբարիշտ ու չար:"
    },
    {
      "caption":"Արջն ու օձը",
      "content":"Ինչպես եղավ, որ մի անգամ
        Արջն ու օձը դարձան ընկեր,
        Ընկեր դարձան ու բարեկամ։
        “Մեկս քնի, Մեկս հսկի,
        Իրար շահենք,
        Իրար պահենք,
        Ընկերովի կյանք վայելենք”։
        Այսպես ասին, երդվեցին,
        Իրար ազնիվ խոսք տվեցին,
        Օձը՝ արջին, արջը՝ օձին։
        Անցավ այս կերպ մի ժամանակ։
        Եվ շարունակ
        Երկու ընկեր սիրով, սրտով
        Նստան, ելան ու քուն մտան
        Կարգով, հերթով։
        Սակայն օձի սողկը բեկ-բեկ
        Դուր չէր գալիս արջին երբեք։
        Ու մի օր էլ արջը ժայռին
        Թիկն էր տվել արևկողի,
        Հանկարծ օձը՝ ոլոր-մոլոր
        Եկավ, ասես, գաղտագողի։
        Վախ ու կասկածն առավ արջին,
        Ելավ կանգնեց նստած տեղում։
        “Ես ծուռումուռ գնացողին,
        Ընկեր լինի, թե կաթնախպեր,
        Չէ՜, չեմ սիրում, ես չե՜մ ուզում”։
        Գոռաց այսպես և թաթն ուժգին
        Դրեց, սեղմեց օձի գլխին
        Ու մյուս թաթն օձի մարմնով
        Մինչև պոչը քաշեց թափով.
        Ապա մոտիկ հոսող գետին
        Հանձնեց օձի անկենդան դին։
        Եվ նայելով ջրերի հետ
        Նետի նման սուրող օձին՝
        Գոհ մրթմրթաց բեղերի տակ.
        “Ա՛յ, ընկերն էսպես շիտակ
        Պիտի լինի.
        Դե՛հ, շիփ-շիտակ գնա՛ հիմի”։"
    },
    {
      "caption":"Հայրենիքիս",
      "content":"Ցորենի ծփուն արտերի եզրին
        Կանգնել խորհում եմ սրտիս մեջ լռին —
        Մի՞թե դու չէիր, հայրենիք իմ հեգ,
        Որ տայգաներից, մթին յուրդերից
        Հորդացող — եկող ելուզակների
        Բյուր նիզակ ու տեգ
        Սրտիդ մեջ մխված՝ ընկել էիր խեղճ,
        Քառուղու վրա բախվող ազգերի,
        Դաժան դարերի մղձավանջի մեջ,
        Սմբակների տակ խոլ նժույգների.
        Եվ սրում էին ճիչով խնդագին
        Անգղներն իրենց կտուցները վես
        Քո արևակեզ ժայռերի վրա՝
        Հոշոտելու քեզ...
        Եվ սակայն հիմա
        Դու նորից ծաղկել, ցնծում ես նորից,
        Ելնում է ծուխը խրճիթներից հին,
        Ուր մայրս անուշ օրորել է ինձ,
        Իմաստավորել մանուկ իմ հոգին
        Քո հզոր լեզվով, երկիր կաթոգին։
        Այնքան ժամանակ, որ պիտի հերկե
        Սևահողդ հին՝ քո կտրիճ որդին,
        Եվ գուսանդ վառ՝ սերդ պիտ երգե,
        Դու պիտի ծաղկիս, երկիր հայրական,
        Քո ոգով, ոճով և բարձրագլուխ,
        Դու պիտի հնչես, հնչես հաղթական,
        Իմ հին հայ լեզու՝ քա՛ղցր ու սրտաբո՛ւխ։"
    }
  ]
}